---
title: "Za Ševčíka se rekordně propadl zájem uchazečů o studium. Nejvíc ze všech veřejných vysokých škol v ČR"
date: "2024-10-17"
author: "Mahdalová & Škop"
excerpt: "Škodí odvolaný děkan (nyní opět proděkan) Miroslav Ševčík národohospodářské fakultě?"
coverImage: "images/overview.png"
tags: ["Vysoké školy", "VŠE", "Ševčík", "národohospodářská fakulta"]
---

Škodí odvolaný děkan (nyní opět proděkan) Miroslav Ševčík národohospodářské fakultě?
Ověřili jsme, kdo na Vysoké škole ekonomické (VŠE) manipuluje s daty a neříká úplnou pravdu.

Ekonom Pavel Potužák z národohospodářské fakulty spočítal, že za Ševčíkova vedení fakulty došlo k výraznému poklesu počtu uchazečů o studium. Miroslav Ševčík tvrdí, že pokles přihlášek odpovídá demografickému vývoji v ČR a zdůrazňuje, že v letech 2022 a 2023, kdy se znovu stal děkanem, počet přihlášek opět vzrostl o více než 17 procent oproti předchozímu roku. Zjišťovali jsme skutečný stav věcí.

Rok 2010, kdy Ševčík nastoupil do funkce děkana, chápeme v tomto porovnání jako referenční, k němuž se vztahují roky následující. Data za více než 140 fakult všech veřejných vysokých škol, pak ukazují, že _národohospodářská fakulta je na tom v poklesu zájmu uchazečů nejhůře ze všech_. Ostatní fakulty VŠE zaznamenaly ve stejném období pokles na úroveň mezi 50 a 75 % původního stavu.

<iframe src='https://flo.uri.sh/story/2673123/embed' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>

Nutno doplnit, že po celé sledované období 2010-2023 byl Miroslav Ševčík buď ve funkci děkana (2010-2018 a 2022-2023), nebo proděkana (2018-2022 a nyní od roku 2024)
národohospodářské fakulty.

Z porovnání dat Ministerstva školství vyplývá, že v roce 2010 se na národohospodářskou fakultu hlásilo 3100 uchazečů a v roce 2023 jejich počet činil zhruba 800. To představuje pokles na 27 % původního počtu (po započtení zahraničních studentů jde o 32 %). Jinými slovy aktuální stav počtu uchazečů oproti roku 2010, kdy Miroslav Ševčík poprvé nastoupil do funkce děkana, je na necelé třetině tehdejších počtů.

<iframe src='https://flo.uri.sh/story/2691322/embed?slide=2' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>

```box
[Výroční zpráva NF VŠE](https://www.vse.cz/wp-content/uploads/page/61/VZoC-VSE-za-rok-2023-komplet-final-na-MSMT.pdf) ukazuje trochu odlišné údaje než Ministerstvo školství, nabízí se proto otázka: Nemůže být tak velký pokles daný tím, že data MŠMT obsahují jen české občany? Nemůže. 

Se započtením cizinců se totiž celkový pokles od roku 2010 změní jen nepatrně. U českých občanů je to na 27 %, se započtením cizinců je to pokles na 32,5 % hodnot z roku 2010 (jak zmiňujeme také výše)
```

## Souboj o interpretaci dat

Miroslav Ševčík a vedení fakulty označují výpočty o propadech počtu uchazečů za spekulace. „Z údajů vyplývá, že pokles přihlášek ke studiu na bakalářském stupni studia od roku 2015 (žadatelé narození v roce 1995) až do roku 2017 (žadatelé o studium narození v roce 1997) prakticky odpovídal demografickému vývoji,“ je uvedeno v [tiskovém prohlášení národohospodářské fakulty](https://nf.vse.cz/wp-content/uploads/page/15250/zde.pdf). „V roce jeho (Ševčíkova - pozn. red.) opětovného nástupu do funkce děkana NF VŠE počet podaných přihlášek skokově stoupl o 17,57 % oproti roku předchozímu.“

Jenže zatímco Potužákova analýza ukazuje dlouhodobý negativní trend od roku 2010, Ševčíkův pohled se soustředí na kratší časový úsek a na krátkodobé zlepšení v posledních letech. A přesně proto se této analýze věnujeme: případ totiž jasně ilustruje, že lze stejná data interpretovat různými způsoby v závislosti na zvoleném časovém rámci a kontextu.

<iframe src='https://flo.uri.sh/visualisation/19822018/embed' title='Interactive or visual content' className='flourish-embed-iframe' frameBorder='0' scrolling='no' width="100%" height="600px"></iframe>

V dalším grafu zachycujeme vývoj v čase a je zde velice dobře vidět, že počty uchazečů o studium na dalších fakultách VŠE zaznamenaly pokles odpovídající demografickým trendům, ovšem u národohospodářské fakulty to neplatí - pokles je zde mnohem výraznější. Dvojí zlepšení (v roce 2015 a 2022) se ukazuje jako krátkodobé a nemá vliv na celkový sestupný trend.

<iframe src='https://flo.uri.sh/story/2691330/embed?slide=2' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>

Konflikty mezi vedením VŠE a národohospodářské fakulty trvají dlouho a letní měsíce zjevně nepřinesly uklidnění. Rektor VŠE Petr Dvořák už před prázdninami otevřeně zmínil možnost zrušení fakulty. Poslední spor o interpretaci dat se vyostřil natolik, že skončil u Etické komise, jež nyní na konci září rozhodla proti Ševčíkovi.

V incidentu, k němuž došlo před prázdninami na fakultě, měl podle Potužáka přijít Ševčík do jeho kanceláře a agresivně ho obvinit ze lživého šíření informací o kleasajím zájmu uchazečů. Ševčík údajně Potužákovi vyhrožoval, že pokud nepřestane šířit informace o poklesu studentů, má na něj materiál, který by mohl poškodit jeho pověst. Ševčík tento popis incidentu zpochybnil. Tvrdil, že pouze upozorňoval na nesprávnou interpretaci statistických dat a že žádný materiál, který by mohl poškodit Potužáka, ve skutečnosti nemá.

Z našich propočtů však vyplývá, že Pavel Potužák data interpretuje správně. Jak uvádíme výše, data za více než 140 fakult všech veřejných vysokých škol, ukazují, že národohospodářská fakulta je na tom v poklesu zájmu uchazečů nejhůře ze všech.