---
title: "Timothy Snyder: Samozřejmě, že je to puč"
date: "2025-02-05"
author: "Mahdalová & Škop"
excerpt: "Když přehlédnete zjevné, ztratíte stát."
coverImage: "images/main.png"
filter: ["kontext"]
tags: ["zahraničí", "USA", "volby", "vláda", "Trump", "Musk"]
---
Představte si, že by to probíhalo takhle: Deset Tesla cybertrucků, natřených maskovacími barvami s obrovským znakem X na střeše, jak hlučně projíždějí Washingtonem, pneumatiky skřípou. Vyskakuje z nich několik desítek mladíků v červenočerném „brnění“ Devil’s Champion. Zahajlují, popadnou zbraně a nabíhají do budov ministerstev za pokřiku hesel jako „veškerou moc nejvyššímu vůdci Skibidi Hitlerovi“.

Takhle probíhaly v dějinách puče. Mocenské centrum existovalo jako fyzické místo. Když jste ho obsadili a vyhnali úřadující činitele, fakticky jste se tím zmocnili vlády. Kdyby tedy ozbrojený dav s podivnými symboly vtrhl do vládních budov, Američané by to okamžitě vyhodnotili jako pokus o puč.

A takový puč by také selhal.

## Teď si ale představte, že by to probíhalo jinak

Namísto ozbrojeného komanda přichází do vládních budov několik desítek mladých mužů v civilu, vyzbrojených pouze flash disky. Vyastačí si s technologickým žargonem a mlhavými odkazy na rozkazy „shora“ a získávají přístup k základním IT systémům federální vlády. Poté dají svému Nejvyššímu vůdci přístup k vládním databázím a pravomoc zastavit či spustit jakékoli státní platby.

Tento převrat právě probíhá. A pokud jej nepoznáme a nepojmenujeme, mohl by být úspěšný.

## Moc ve 21. století není fyzická, ale digitální

Ve třetí dekádě jednadvacátého století už moc není fyzická, ale digitální. Budovy a lidé v nich jsou jen ochrannou vrstvou; to, co skutečně řídí stát, jsou počítačové systémy. Na nich závisí celý chod vlády, která je (aspoň v principu) demokratická a založená na právech jednotlivce.

To, co Musk a jeho tým provádějí, je puč, protože moc přebírají lidé, kteří na ni nemají žádné právo. Elon Musk nebyl zvolen do žádné funkce. Neexistuje žádný úřad, který by mu dal oprávnění dělat to, co dělá. Všechno je to nezákonné. A je to puč i ve svých cílech: zničit demokratické procesy a porušit lidská práva.

Když Musk získává data o nás všech, šlape po právu na soukromí a důstojnost. Zároveň porušuje výslovné i implicitní dohody, které máme se státem, například když platíme daně nebo splácíme studentské půjčky. Vlastnictví těchto dat mu dává nástroje k vydírání a k páchání dalších zločinů.




Kdyby Musk získal schopnost zastavit platby ministerstva financí, demokracie by přestala dávat smysl. Volíme si do Kongresu své zástupce, kteří schvalují zákony určující, jak se budou utrácet peníze daňových poplatníků. Pokud je Musk s to zastavit tento proces na úrovni platby, zákony kvůli němu přestanou dávat smysl. Tím pádem přestává dávat smysl i Kongres a naše hlasy nemají smysl, stejně jako občanství.

Odpor proti puči je obrana člověka proti digitálnu a demokratických hodnot proti oligarchickým. Pokud má Musk pod palcem tyto digitální systémy, zvolení republikánští činitelé budou stejně bezmocní jako ti demokratičtí. Instituce, pro jejichž existenci hlasovali, mohou být rovněž „vymazané“, jak to Musk formuloval.

Když už jsme u toho, prezident Trump bude rovněž skákat, jak bude Musk pískat. Bez počítačů federální vlády toho moc nenadělá. Tohle Trumpovi ani jeho přívržencům pochopitelně nikdo nevysvětlí.

Probíhá tu puč proti Američanům coby nositelům lidských práv a důstojnosti a proti Američanům coby občanům demokratického státu. Každá hodina, kdy toto zůstane nepovšimnuto, zvyšuje pravděpodobnost úspěchu tohoto převratu.
