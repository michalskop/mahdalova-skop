---
title: "Číslo dne: 20 milionů dolarů (nestačilo)"
date: "2025-04-02"
author: "Mahdalová & Škop"
excerpt: "Aneb Soudkyně Susan Crawford porazila Muska. Šedesátiletá soudkyně z Madisonu Susan Crawford zvítězila v nejdražší soudní volbě v historii USA."
coverImage: "images/kanada-volebni-model-brezen-2025.jpg"
filter: ["kontext"]
tags: ["číslo dne", "USA", "volby", "Nejvyšší soud Wisconsin", "Elon Musk", "Susan Crawford", "liberálové", "politika"]
promoted: 10
---

Aneb Soudkyně Susan Crawford porazila Muska. Šedesátiletá soudkyně z Madisonu Susan Crawford zvítězila v nejdražší soudní volbě v historii USA.

Do otevřeného křesla ve wisconsinském nejvyšším soudu usedne liberální právnička s dlouholetou kariérou ve státní správě i ve službách odborů a organizací hájících právo na potrat. Porazila kandidáta republikánů Brada Schimela – a s ním i jeho hlavního patrona, nejbohatšího muže planety Elona Muska.

Musk do kampaně za Schimela nepřímo nasměroval přes 20 milionů dolarů, přičemž jen organizace Building America’s Future utratila na podporu republikánského kandidáta 6,5 milionu dolarů. Do předvolebního boje vstoupil i osobně, když krátce před volbou uspořádal v Green Bay okázalý mítink, na němž rozdával šeky na milion dolarů. Kritici označili jeho akci za pokus ovlivnit voliče hrubou silou peněz – snahu o soudní zákaz rozdávání výherních šeků ale nakonec Nejvyšší soud státu zamítl. Dva z jeho členů přitom Musk žádal o vyloučení kvůli jejich podpoře Crawford.

Susan Crawford v kampani nazvala svého oponenta „Elon Schimel“ a přetavila z Muskova masivního angažmá výhodu: představila se jako obránkyně nezávislé justice proti miliardářskému vlivu. „Nikdy jsem si nemyslela, že povedu boj o spravedlnost proti nejbohatšímu muži na světě. A vyhráli jsme,“ prohlásila v noci na středu při svém vítězném projevu.

Vítězství Crawford mění poměr sil ve Wisconsinském nejvyšším soudu, kde se nyní očekává rozhodování o klíčových tématech jako potratová legislativa či práva odborů. Crawford je známá svou kritikou zrušení rozsudku Roe v. Wade a v minulosti zastupovala Planned Parenthood i učitelské odbory v řízení proti tzv. zákonu Act 10, který omezil kolektivní vyjednávání.

Kampaň, kterou Demokraté přejmenovali na „Lid vs. Musk“, ukázala, že přímý střet mezi technologickým magnátem a liberální kandidátkou dokáže výrazně mobilizovat voliče. A výsledky naznačují, že ne vždy platí, že vítězí ten, kdo má víc peněz.
