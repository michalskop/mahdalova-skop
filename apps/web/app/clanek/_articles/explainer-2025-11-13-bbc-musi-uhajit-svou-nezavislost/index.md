---
title: "Skandál v BBC: Politický boj zabíjí nejslavnější veřejnoprávní médium světa"
date: "2025-12-06"
author: "Kateřina Mahdalová"
excerpt: "Když 9. listopadu 2025 oznámil generální ředitel BBC Tim Davie svůj odchod, vypadalo to jako rutinní rezignace po mediální chybě. Ve skutečnosti šlo o vyvrcholení několikaletého politického tažení, které chce měnit pravidla hry. Tak jako v Česku."
coverImage: "images/bbc-2025-explained.webp"
filter: ["kontext", "média"]
tags: ["BBC", "veřejnoprávní média", "Tim Davie", "Trump", "Gaza", "mediální krize", "nestrannost", "Česká televize", "nezávislost médií"]
promoted: 60
---

Když 9. listopadu 2025 oznámil generální ředitel BBC Tim Davie svůj odchod, vypadalo to jako rutinní rezignace po mediální chybě. Ve skutečnosti šlo o vyvrcholení několikaletého politického tažení, které chce měnit pravidla hry. Tak jako v Česku.
---
Bylo to jen dvanáct sekund videa. Dvanáct sekund, které stály práci nejvyššího vedení největšího veřejnoprávního vysílatele na světě. Dvanáct sekund, které odhalily, jak křehká je dnes pozice médií, která mají sloužit všem – a končí tím, že nikoho neuspokojí.

Příběh začíná 6. ledna 2021, kdy Donald Trump pronesl před svými příznivci dlouhou řeč. V jedné části řekl: „Půjdeme dolů k Capitolu a budeme povzbuzovat naše statečné senátory a kongresmanky." O více než **padesát minut později** ve stejném projevu dodal: „A bojujeme. Bojujeme jako ďábel."

V dokumentu BBC Panorama, který byl odvysílán týden před americkými prezidentskými volbami 2024, byly tyto dvě věty sestříhány za sebe do **dvanáctisekundového klipu**. Výsledek zněl: „Půjdeme dolů ke Kapitolu… a já tam budu s vámi. A bojujeme. Bojujeme jako ďábel."

Rozdíl je klíčový. První verze naznačuje obecnou politickou podporu, druhá působí jako přímá výzva k násilí. Mediální expert Václav Štětka z Loughborough University v rozhovoru pro Český rozhlas [vysvětluje podstatu problému](https://www.irozhlas.cz/zpravy-svet/bbc-ma-reputacni-skandal-ucelove-manipulovala-mira-kritiky-je-ale-neprimerena_2511140600_nel): „Není pochyb, že šlo o porušení redakčních standardů a to nejenom těch, které vyznává BBC, ale jedná se o hrubé porušení novinářské etiky obecně. Šlo o manipulaci, o účelové pospojování kusů videa pro znásobení výsledného efektu. To se prostě nedělá."

Současně však dodává důležitý kontext: „Interpretace celé kauzy, že BBC vyznění Trumpova projevu radikálně převrátila o 180 stupňů, to je trochu přehnané. Redaktoři vzali části projevu a spojili je tak, aby více vyznělo to, co většina veřejnosti i médií vnímá jako fakt – že existuje vazba mezi projevem Donalda Trumpa ze 6. ledna a následným útokem na Kapitol."

## Když unikne memo

Kdyby to skončilo u jedné chyby a jedné omluvy, svět by si toho možná ani moc nevšiml. Ale neskončilo. Když deník Daily Telegraph začal zveřejňovat části uniklé interní zprávy bývalého poradce BBC Michaela Prescotta, ukázalo se, že jde o mnohem víc než o špatný sestřih.

„Zpráva vznikla v útrobách BBC jako interní dokument," [vysvětluje Štětka](https://www.irozhlas.cz/zpravy-svet/bbc-ma-reputacni-skandal-ucelove-manipulovala-mira-kritiky-je-ale-neprimerena_2511140600_nel). „Napsal ji Michael Prescott, který byl nezávislým poradcem BBC pro redakční pravidla a standardy. Měl to být původně interní dokument, který zaslal managementu BBC a členům správní rady. Od nich se následně dostal k médiím, konkrétně k deníku Daily Telegraph."

Prescott obviňoval BBC z „vážné a systémové zaujatosti" nejen v případě Trumpa, ale i ve zpravodajství o válce v Gaze a v otázkách transgender práv. Devatenáctistránkový dokument vyjmenovává celou řadu údajných pochybení BBC – od redakčních přešlapů přes údajné zkreslování některých událostí až po celkovou „institucionální zaujatost" kultury BBC, kterou Prescott popisuje jako „příliš levicovou, liberální a v některých otázkách manipulativní".

Rozjela se mašina. Pravicová britská média – The Telegraph, Daily Mail, The Times – začala psát o „woke" BBC, která manipuluje voliče. Trump pohrozil [miliardovou žalobou](https://www.washingtonpost.com/media/2025/11/10/trump-bbc-defamation-lawsuit-jan-6/) a označil BBC za „100% fake news". Izraelští představitelé využili částí Prescottovy zprávy k tvrzení, že BBC má dlouhodobě protiizraelský sklon. Tlak narůstal den po dni.

Devátého listopadu 2025 rezignovali Tim Davie i šéfka zpravodajství Deborah Turness. [Davie uvedl](https://www.theguardian.com/media/2025/nov/09/tim-davie-bbc-resignation-statement-deborah-turness): „Celkově BBC funguje dobře, ale došlo k několika chybám a jako generální ředitel musím převzít konečnou odpovědnost."

Málokdo čekal, že to skutečně povede k pádu nejvyššího vedení. „To je situace, která zřejmě nemá v novodobé historii BBC obdoby," [poznamenává Štětka](https://www.irozhlas.cz/zpravy-svet/bbc-ma-reputacni-skandal-ucelove-manipulovala-mira-kritiky-je-ale-neprimerena_2511140600_nel). „Nejspíš to znamená, že se ředitel Tim Davie rozhodl BBC ochránit. Anticipoval mediální bouři, která se rozpoutala, tak, že položil funkci na oltář, aby zdůraznil, že ho mrzí, jak moc to BBC zasáhlo."
---
> ### KONTEXT: Proč by nás mělo zajímat, co se děje v BBC?
>
> Pro české čtenáře může být lákavé odbýt tuhle kauzu slovy „britské problémy". Ale BBC není jen další televizí.
>
> BBC je největší veřejnoprávní broadcaster na světě – kombinace něčeho jako Česká televize, Český rozhlas a velká část zahraničního zpravodajství v jednom. Platí ji britské domácnosti televizním poplatkem, podobně jako v Česku. V mnoha zemích je stále první volbou pro zprávy o válkách, volbách nebo krizích.
>
> [Jak poznamenal už v roce 2020 komentátor INFO.CZ](https://www.info.cz/nazory/bbc-veli-novy-general-v-ceske-televizi-by-se-meli-pozorne-divat) Petr Holec: „Málokdo by měl misi Tima Davieho sledovat tak bedlivě jako šéf České televize. BBC je totiž v nápadně podobné situaci jako ČT: taky čelí obvinění z politické zaujatosti, je příliš drahá a mladé diváky jí stále více berou globální komerční platformy."
>
> Diskuse o zaujatosti BBC proto není lokální novinka – dotýká se důvěry v celý model veřejnoprávních médií. A argumenty, kterými britští politici útočí na BBC, jsou zarážejícím způsobem podobné těm, co slyšíme v Česku o České televizi.
---
## Paradox Gazy: Jak být obviněn ze všeho najednou

Jeden z největších sporů, který Prescottova zpráva otevřela, se týká pokrytí války v Gaze. A tady situace hraničí s groteskou. BBC je obviňována současně z toho, že je pro Palestinu i proti ní. Není to přehánění – jsou to doslova dvě paralelní kampaně, které běží současně a každá má své důkazy.

Prescottovo memo [kritizovalo](https://www.novinky.cz/clanek/zahranicni-blizky-a-stredni-vychod-zprava-ktera-zlomila-vaz-sefovi-bbc-resila-i-sireni-lzi-hamasu-40548055) zejména arabskou službu BBC za to, že „prosazovala lži Hamásu" a „minimalizovala utrpení Izraele". Bývalý šéf televize BBC Danny Cohen a skupina právníků tvrdí, že BBC systematicky poškozuje Izrael, přejímá palestinské narativy a dává prostor i lidem s antisemitskými výroky.

„Pokrývání války v Gaze je jedním z hlavních bodů, kterým se Michael Prescott věnuje," [říká Štětka](https://www.irozhlas.cz/zpravy-svet/bbc-ma-reputacni-skandal-ucelove-manipulovala-mira-kritiky-je-ale-neprimerena_2511140600_nel). „Dalšími tématy jsou například pokrývání problematiky sexuálních menšin, genderových identit nebo práva trans osob. Jsou tam i pochybnosti ohledně kvality příspěvků pocházejících ze služby BBC Arabic."

Kauza, která to vše symbolizuje, se odvíjela už od února 2025. BBC odvysílala dokument „Gaza: How to Survive a Warzone", který sledoval děti v Gaze a jejich život ve válce. Vypravěčem byl třináctiletý chlapec Abdullah – citlivý, inteligentní hlas uprostřed chaosu. Až po odvysílání vyšlo najevo, že jeho otec je náměstek ministra v hamáské vládě. [BBC dokument stáhla](https://www.reuters.com/world/middle-east/bbc-documentary-gaza-breached-accuracy-guideline-review-2025-07-14/) a interní revize uznala vážné porušení přesnosti, protože tahle informace divákům nebyla sdělena. Britský regulátor Ofcom uložil BBC odvysílat nápravné prohlášení.

[Podle Seznam Zpráv](https://www.seznamzpravy.cz/clanek/zahranicni-britska-bbc-se-otrasa-co-spustilo-rezignace-v-jejim-vedeni-291194) byla BBC také kritizována za to, že během festivalu Glastonbury živě vysílala, když punkrapový umělec Bob Vylan na podiu skandoval hesla o „smrti IDF" – izraelských obranných sil.

Ale pak přišel úplně opačný signál. Více než stovka současných zaměstnanců BBC a stovky dalších novinářů podepsali otevřený dopis, který obviňuje BBC z anti-palestinského rasismu a z toho, že dělá „PR pro Izrael". Signatáři kritizují, že BBC odmítla odvysílat jiný dokument z Gazy, že část zaměstnanců má pocit, že se nesmí být vůči Izraeli příliš kritický, a že BBC dává izraelským obětem desítky krát více prostoru než palestinským. Analýza organizace CfMM dospěla k závěru, že BBC je systematicky zaujatá proti Palestincům ve zpravodajství.

Pro jedny je BBC nebezpečně pro-palestinská, pro druhé nebezpečně pro-izraelská. Realističtější obraz je pravděpodobně ten, že BBC je trhaná mezi několika silnými tlaky – včetně politicky obsazené Rady – a že její výstupy jsou často nekonzistentní: záleží na konkrétním týmu, editorovi a momentálním strachu z toho, kdo se ozve hlasitěji.
---
> ### PŘÍBĚH: The Mash Report a „užitečný mýtus"
>
> Tohle všechno ale nezačalo v listopadu 2025. Tim Davie už od svého nástupu v roce 2020 představoval sám sebe jako člověka, který má „srovnat BBC" a odpovědět na kritiku, že je příliš „metropolitně liberální".
>
> Jedním z jeho prvních kroků bylo zpřísnění pravidel pro sociální sítě – novináři se neměli veřejně vyjadřovat k politicky sporným tématům jako transgender práva nebo Black Lives Matter. [Davie mluvil](https://www.theguardian.com/media/2020/sep/03/bbc-boss-tim-davie-plans-to-tackle-leftwing-comedy-bias) o tom, že BBC musí „lépe vyvažovat terče satiry", a ne mířit pořád jen na konzervativce.
>
> A tady se dostáváme k The Mash Report. Byl to satirický pořad na BBC Two, který od roku 2017 ostře mířil na vládu a konzervativní politiky. V roce 2021 ho BBC zrušila – oficiálně kvůli penězům a „prostoru pro nové formáty".
>
> Ale v britském bulváru se objevila verze, že šlo o osobní rozhodnutí Davieho jako součást „war on woke" – tiché čistky levicového humoru. [Komik Nish Kumar později v rozhovoru pro Guardian řekl](https://www.theguardian.com/media/2021/may/16/nish-kumar-bbc-must-be-clear-did-it-axe-the-mash-report-in-a-war-on-woke): „Je to pro něj užitečný mýtus, protože uklidňuje britskou pravici. Dává žralokům trošku krve."
>
> BBC Kumara interně ujistila, že žádná „politická čistka" se nekonala – ale veřejně do toho moc rýpat nechtěla. Tento typ dvojího jazyka – jinak dovnitř, jinak ven – krásně ilustruje „ticho", které obklopuje i současnou krizi.
---
## Muž z Downing Street v Radě BBC mění směřování nezávislého zpravodajství

Aktuální kauza nejde pochopit bez pohledu na to, kdo BBC řídí zvenku. BBC má Radu (Board), která dohlíží na strategii a jmenuje nebo odvolává generálního ředitele. Pět členů této rady jmenuje přímo vláda, dalších pět nevýkonných členů volí sama Rada. To dává každé vládě výrazný vliv na směřování instituce.

Klíčovou postavou posledních let je Robbie Gibb. Bývalý šéf politického zpravodajství BBC ve Westminsteru, šéf komunikace konzervativní premiérky Theresy May, blízký spojenec konzervativního premiéra Borise Johnsona a spoluzakladatel pravicové televize GB News. V roce 2021 ho do Rady BBC jmenovala Johnsonova vláda.

Gibb je výrazným kritikem „liberální zaujatosti" BBC a tlačí na tvrdší linii vůči „woke" tématům i kritice Izraele. Klíčový konflikt zájmů spočívá v tom, že Gibb se podílel na koupi deníku Jewish Chronicle a byl jeho ředitelem až do roku 2024. List je přitom často kritizován za anti-palestinský obsah.

[Podle Reuters](https://www.ceskenoviny.cz/zpravy/reuters-krize-v-bbc-odhaluje-trhliny-v-renomovane-britske-instituci/2745828) označili někteří zaměstnanci BBC Gibba za hlavního kritika zpravodajství uvnitř Rady. Mediální zpravodajka BBC Katie Razzallová uvedla, že získala informaci o střetu mezi vedením zpravodajství a Radou BBC, přičemž vedoucí pracovníci zpravodajství chtěli zveřejnit omluvu za Trump video, ale rada jim v tom bránila.

A právě Gibb byl u jmenování externího poradce Michaela Prescotta – toho, který sepsal interní zprávu o „systémové zaujatosti", která nakonec přispěla k pádu Davieho a Turness. Z pohledu kritiků tedy nejde jen o vnitřní audit. Jde o dlouhodobé politické tažení části konzervativního establishmentu, která chce BBC posunout ze středového liberalismu směrem k pravicovějšímu narativu.

## Uvnitř BBC

Současná krize není první, která BBC paralyzuje. V letech 2012 až 2013 otřásla institucí aféra kolem moderátora Jimmyho Savila. Ikonická tvář BBC, komik a filantrop s obrazem „národního strýčka" – po jeho smrti se ukázalo, že desítky let sexuálně zneužíval děti i dospívající, často přímo v prostorách BBC. Když vyšlo najevo, že redakce Newsnight připravila reportáž o jeho zločinech, kterou vedení zastavilo, a následně BBC odvysílala oslavný pořad o Savilově kariéře, instituce se ocitla pod palbou kritiky. Následná vyšetřování popsala BBC jako organizaci ovládanou strachem, rigidní hierarchií a nefunkčními komunikačními kanály.

Současnost tyto poměry dost připomíná znovu. [Podle reportérky na VoxPot](https://www.voxpot.cz/jak-se-mi-nepodarilo-napsat-clanek-o-bbc/), která se pokoušela napsat analýzu současné krize: „Kontaktovala jsem přes patnáct novinářů, bývalých zaměstnanců BBC, mediálních výzkumníků i politologů. Místo obvyklé otevřenosti, na kterou jsem u britských novinářů zvyklá, jsem však narážela na mlčení. Někteří odmítli bez udání důvodu, jiní s tím, že se k věci vyjadřovat nesmí. [...] Faktem je, že i lidé, kteří už v BBC roky nepracují, dnes pečlivě váží, co řeknou. A to je pro instituci, která staví svou pověst na transparentnosti a odvaze, alarmující."

Dnes, když se kolem odchodu Davieho a Turness ozývá nápadně málo hlasů – i od bývalých zaměstnanců, kteří by mohli mluvit víc otevřeně – to nepůsobí jako náhoda. Připomíná to, že část těchto problémů se nikdy úplně nevyřešila.

## Nepřiměřená kritika, nebo zasloužený pád?

Václav Štětka upozorňuje na klíčový aspekt celé kauzy: „Rychlost, intenzita, s jakou se kauza rozpoutala, a její aktuální mediální pokrytí je podle názoru řady kritiků disproporční vůči tomu, jak moc se skutečně BBC 'sekla' a jak moc problematické je to, k čemu v pořadu Panorama došlo."

BBC podle něj čelí podobným výtkám – že je příliš levicová, politicky zaujatá proti konzervativcům – velmi dlouho. „Kritika většinou vychází právě z politických pozic a stran, které sympatizují s britskými konzervativci, se stranou Reform UK. A hlavní roli v ní hrají především britské bulvární deníky, jako je Daily Mail, The Sun, Daily Express nebo konzervativní deník Daily Telegraph, který tuto kauzu rozpoutal."

„BBC má tu 'smůlu', že je skutečně obrovskou organizací, je neustále na očích a každé její pochybení se stane terčem kritiky a veřejné debaty," [vysvětluje Štětka](https://www.irozhlas.cz/zpravy-svet/bbc-ma-reputacni-skandal-ucelove-manipulovala-mira-kritiky-je-ale-neprimerena_2511140600_nel). „Přitom se často zapomíná na to, že paralelně s těmito pochybeními BBC produkuje desítky tisíc hodin vysoce hodnotného veřejnoprávního obsahu."
---
> ### KONTEXT: Není to jen chyba. Je to politický útok
>
> [Komentátor Ladislav Nagy pro INFO.CZ](https://www.info.cz/zpravodajstvi-a-komentare/bbc-manipulace-trump-verejnopravni-media) poznamenal: „Rezignace generálního ředitele Tima Davieho a šéfky zpravodajství Deborah Turnessové v listopadu 2025 po sérii skandálů a obvinění z předpojatosti otevřela debatu o budoucnosti objektivity médií v politicky vyhrocené době."
>
> Ale standardní reakcí na chybu v sestřihu by byla omluva, revize procesů a posílení kontroly. To, že skončil generální ředitel i šéfka zpravodajství, vypovídá mnohem víc o politickém tlaku než o samotných chybách.
>
> [Podle Reuters](https://www.ceskenoviny.cz/zpravy/reuters-krize-v-bbc-odhaluje-trhliny-v-renomovane-britske-instituci/2745828): „Příznivci BBC včetně novinářů z The Guardian, Financial Times a některých zaměstnanců BBC věří, že proběhla organizovaná pravicová kampaň s cílem tuto společnost poškodit."
>
> „Je to krize vytvořená politickými a obchodními protivníky veřejnoprávního vysílání a BBC," řekla Reuters ekonomka Diane Coyle, bývalá místopředsedkyně správního orgánu BBC.
>
> Insider z BBC pro Guardian popsal atmosféru stručně: „Působí to jako puč."
---
## Co to znamená pro Česko

Veřejnoprávní média se stávají bojištěm kulturních a politických konfliktů. Už nejde o „jen" o kvalitu zpravodajství, ale o to, jestli se médium líbí zrovna vládě nebo opozici. „Objektivita" je zbraň – obě strany politického spektra obviňují BBC ze zaujatosti, přičemž každá má „důkazy" a „studie" na své straně.

Podobné tlaky vidíme i v České republice. Debaty o České televizi, obvinění z liberální nebo konzervativní zaujatosti, tlak na vedení, spory o financování – všechno to jsou nápadně podobné vzorce.

„Opoziční strany – konzervativci, zejména strana Reform UK Nigela Farage – si nenechají ujít příležitost využít tuto kauzu k tomu, aby získaly argumenty pro změnu systému financování BBC," [upozorňuje Štětka](https://www.irozhlas.cz/zpravy-svet/bbc-ma-reputacni-skandal-ucelove-manipulovala-mira-kritiky-je-ale-neprimerena_2511140600_nel). „Nejspíše se budou pokoušet prosadit jiný model financování, který pro BBC nebude zdaleka tak výhodný a štědrý jako ten dosavadní."

Dodává ale: „Pokračování stávajícího systému financování prostřednictvím licenčních poplatků nejsou nakloněni ani vládnoucí labouristé. Panuje konsenzus, že se už v té současné podobě asi přežil. To ale neznamená, že je shoda na tom, co ho má nahradit. V tomto směru je to debata možná trochu podobná té, kterou jsme svědky i u nás."

BBC přišla letos v létě asi o 300 000 lidí, kteří poplatky platili. „Vyrůstá nová generace občanů Británie, kteří nejsou zvyklí sledovat lineární televizní vysílání a obsahy veřejnoprávního vysílání," vysvětluje Štětka. „Demografická změna, která se do změněných diváckých návyků promítá, bude určitě mít dopad na to, jakým směrem se bude ubírat debata o budoucnosti financování."

Podle mediálního experta je míra kritiky vůči BBC nyní nepřiměřeně velká: „Nejde o to, že by BBC ztratila důvěryhodnost – ta je stále silná. Spíše hrozí další polarizace vztahu veřejnosti k BBC, podobně jako v České republice vůči České televizi."

## Hlavní politický cíl: oslabit veřejnoprávní instituci

BBC z této kauzy neodchází jako „lživý propagandistický moloch", jak tvrdí Trump nebo část pravice. Ale rozhodně ani ne jako sebejistý garant liberální demokracie. Spíš jako instituce pod tlakem, která se bude muset naučit dvě věci: důsledně opravovat své chyby – i když jsou „jen" přibarvením reality – a přestat se bát vlastního publika natolik, že raději mlčí a ustupuje.

„Myslím, že zásadní v tomhle směru je, jak se organizace k problému postaví," [říká Štětka](https://www.irozhlas.cz/zpravy-svet/bbc-ma-reputacni-skandal-ucelove-manipulovala-mira-kritiky-je-ale-neprimerena_2511140600_nel). „A myslím, že BBC se k pochybení postavila čelem – uznala ho, dva nejvyšší představitelé rezignovali a reportáž byla stažena z nabídky. V návaznosti na zprávu Michaela Prescotta BBC plánuje další podrobné hloubkové šetření."

„Vůle ze strany BBC být transparentní a řešit problémy – pokud jsou objektivně identifikovány – tam je. BBC je stále nejsledovanější televizní stanicí ve Velké Británii. Patří mezi nejdůvěryhodnější zpravodajské značky nejen v Británii, ale i ve světě. A redukovat její výstupy a roli, kterou v britském mediálním a veřejném prostoru sehrává, na těchto několik kauz – které samozřejmě jsou závažné – to by asi nebylo úplně férové."

[Jak shrnul Jindřích Šídlo pro Český rozhlas Plus](https://www.irozhlas.cz/zpravy-svet/sidlo-bbc-ma-liberalni-pohled-a-musi-ho-odstranit-ale-je-nesmysl-aby-trumpovi_2511121613_ntu): „V kauze hraje roli spousta vedlejších zájmů. A tím hlavním zájmem je snaha o oslabení BBC jako instituce a debata o způsobu jejího financování."

A tady se kruh uzavírá. Není to jen britský příběh. Je to příběh o budoucnosti všech veřejnoprávních médií v éře polarizace. O tom, co se stane, když se „nestrannost" stane politickou zbraní. O tom, jak těžké je sloužit všem ve společnosti, kde si nikdo nepřeje kompromis.

Dvanáct sekund videa. Dvě rezignace. A otázka, na kterou zatím nikdo nezná odpověď: Může vůbec existovat médium, které je dostatečně nestranné pro všechny strany současného kulturního konfliktu? Nebo jsme svědky konce éry, kdy bylo možné věřit, že takové médium může existovat?
---
