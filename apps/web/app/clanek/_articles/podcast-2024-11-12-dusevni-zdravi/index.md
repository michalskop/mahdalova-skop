---
title: "Přístup k duševnímu zdraví: pohlaví rozhoduje víc než věk"
date: "2024-11-12"
author: "Kateřina Mahdalová"
excerpt: "Dvě generace, dva pohledy. A jedno překvapivé zjištění: v péči o duševní zdraví více záleží na tom, jestli jste muž nebo žena, než kdy jste se narodili."
coverImage: "https://www.datovazurnalistika.cz/wp-content/uploads/2026/01/mahdalky-1-dusevni-zdravi-datatimes-podcast.gif"
filter: ["podcast"]
tags: ["podcast", "Mahdalky", "duševní", "zdraví", "psychoterapie", "psychické zdraví", "mental health", "gender", "muži", "ženy", "stigma", "generace", "terapie", "psychiatrie", "wellbeing"]
promoted: 68
---

Dvě generace, dva pohledy. A jedno překvapivé zjištění: v péči o duševní zdraví více záleží na tom, jestli jste muž nebo žena, než kdy jste se narodili.

✤ 

<div class="flourish-embed flourish-table" data-src="visualisation/27038223"><script src="https://public.flourish.studio/resources/embed.js"></script><noscript><img src="https://public.flourish.studio/visualisation/27038223/thumbnail" width="100%" alt="table visualization" /></noscript></div>

✤ 

Když jsme se v podcastu bavily o generačních rozdílech v přístupu k duševnímu zdraví, čekaly jsme jasný příběh: mladí jsou otevřenější, starší mají předsudky. Jenže data ukazují něco jiného. **Rozdíly mezi pohlavími jsou mnohem výraznější než rozdíly mezi generacemi.**

V Česku vyhledaly odborníka na duševní zdraví [ženy téměř dvakrát častěji než muži](https://www.irozhlas.cz/zivotni-styl/zdravi/dostupnost-psychoterapie-terapie-data-kantar-rozhovor-tom-mertin_2212220710_jab). Podle [průzkumu Kantar pro Českou asociaci pro psychoterapii](https://centrumkomunikace.cz/o-dostupnosti-psychoterapie-v-cr-vyzkum-ceske-asociace-pro-psychoterapii-zima-2022/) z roku 2022 se ochota řešit duševní problémy s odborníkem jen mírně mění s věkem nebo velikostí obce – ale silně se liší podle pohlaví. Podobný vzorec platí napříč celou Evropou – a rozdíl nelze vysvětlit tím, že by ženy byly „nemocnější".

**„Člověk si musí vždycky poradit sám."** Tahle věta shrnuje problém. Muži bojují se stereotypy, které jim brání přiznat slabost a říct si o pomoc. Když už se k odborníkovi dostanou, upřednostňují rychlá řešení – léky před terapií. A lékaři jim v tom nezřídka vycházejí vstříc: ženy dostávají [psychotropní medikaci častěji než muži](https://www.psychiatry.org/getmedia/aa325a61-5b60-4c71-80f1-dc80cf83c383/Mental-Health-Facts-for-Women.pdf), přestože právě muži bývají spíše ti, kdo medikaci preferují.

**Na jednu sebevraždu ženy v Česku připadají více než čtyři sebevraždy mužů.** Podle [dat ČSÚ](https://csu.gov.cz/sebevrazdy_zaj) se tento poměr drží stabilně od roku 2004. Muži často přicházejí k odborníkům pozdě, v akutní fázi, kdy je už nutná hospitalizace. Prevence u nich funguje hůř.

A co generace? V USA je Gen Z nejotevřenější – [37 % mladých již má zkušenost s terapií](https://www.apa.org/news/press/releases/stress/2018/stress-gen-z.pdf) podle průzkumu American Psychological Association. Ale i tam platí: mezigenerační rozdíly v rámci jednoho pohlaví jsou překvapivě malé ve srovnání s rozdíly mezi muži a ženami.

**V Česku jen [6 % lidí s duševními potížemi zvolí jako první volbu profesionální pomoc](https://www.ceskovdatech.cz/clanek/175-dusevni-zdravi/).** Podle analýzy [Národního ústavu duševního zdraví](https://www.nudz.cz/) není léčeno až 83 % jedinců, kteří splňují kritéria duševní poruchy. Stigma přetrvává – a dopadá nerovnoměrně.
