---
title: "Peníze odnikud: Stále nevysvětlené příjmy Filipa Turka"
date: "2025-10-16"
author: "Mahdalová & Škop"
excerpt: "Turek střídá verze o svých miliónových příjmech: jednou z firem, podruhé z 'freelancerských' konzultací. Účetnictví však vyplácení odměn majiteli neprokazuje a čísla nedávají ekonomický smysl."
coverImage: "images/filip-turek-finance-main.jpg"
filter: ["analýza"]
tags: ["Filip Turek", "finance", "Evropský parlament", "Sbírka listin", "střet zájmů"]
---

Přinášíme dlouhodobě opomíjenou část příběhu poslance Filipa Turka: **původ a věrohodnost jeho peněz**.  

V oficiálních prohlášeních o svých příjmech pro Evropský parlament Filip Turek uváděl **10 000 € měsíčně** – nejprve jako výplaty ze svých firem, později jako „freelancerské konzultace v automobilovém průmyslu“. Jenže **české účetní výkazy jeho firem žádné odměny majiteli neobsahují, ba dokonce přímo zmiňují, že Turek coby majitel žádné příjmy z těchto firem neměl** a jejich hospodaření takové vysoké platby ani neumožňuje.

Tento text navazuje na naše tři předchozí díly, v nichž jsme krok za krokem ověřovali Turkovy veřejné sebeprezentace:  
- [*Jak europoslanec Turek doopravdy závodil ve formuli* (13. 5. 2025)](https://www.mahdalova-skop.cz/clanek/analyza-2025-05-13-jak-europoslanec-turek-doopravdy-zavodil-ve-formuli)  
- [*Europoslanec Turek: Prezident dvou spolků, jeden má 3 členy, druhý nefunguje* (14. 5. 2025)](https://www.mahdalova-skop.cz/clanek/kontext-2025-05-14-europoslanec-turek-prezident-dvou-spolku)  
- [*Peníze odnikud: Záhadné miliony europoslance Turka* (16. 5. 2025)](https://www.mahdalova-skop.cz/clanek/analyza-2025-05-16-penize-odnikud-zahadne-miliony-europoslance-turka)  

Všechna dílčí zjištění se dnes setkávají v jedné, stále nezodpovězené otázce: **Kdo Filipa Turka skutečně platí, resp. kdo ho před nástupem do Evropského parlamentu platil?** 


---

## Dva příběhy: jeden pro Brusel, druhý pro Prahu

V **prvním prohlášení pro Evropský parlament (18. 7. 2024)** Turek uváděl, že pobírá 10 000 € měsíčně ze svých firem *Art of Performance* a *Transgas*.  
Když média upozornila, že tyto firmy takové peníze **nevydělávají** a **nevyplácejí**, přepsal **druhé prohlášení (24. 9. 2024)**: částka zůstala, změnil se jen zdroj –  
> *“Consultancy in the field of the automotive industry – Freelancer, €10 000 estimated monthly amount.”*

Na papíře tedy zůstal několikamilionový roční příjem, jen se přesunul z firemní kolonky do „freelancingu“. 

_K freelancingu: Turkovo tvrzení, že měl tyto příjmy v rámci své živnosti, nelze ověřit. V 2010 si Turek založil živnost na hostinskou činnost. Z podrobnějších údajů vyplývá, že v té době měl provozovnu v prostorách na pražském Jižním městě, ovšem toto provozování ukončil hned následující rok 2011. A od roku 2012 pak Turek svůj jediný živonostenský list pozastavil. Po dvanácti letech, v srpnu 2024 se Turkovo působení rozšířilo o volné živonosti._

Pro české úřady ale ve stejnou dobu Turek hlásil něco úplně jiného: jeho firmy měly **nulové výplaty majiteli, nulové smlouvy a ztrátové hospodaření.**  
Účetní výkazy uložené ve **Sbírce listin** dokládají, že Turek od svých firem v letech 2022–2024 **nedostal ani korunu.**

---

## Ztrátové firmy s nejasnými příjmy

Podle účetních dokumentů utržila firma **Art of Performance** v roce 2024 přibližně 700 000 Kč, ale vykázala ztrátu přes 1 milion Kč.  
Druhá firma, **Transgas s.r.o.**, měla obrat kolem 1,2 milionu, ale rovněž skončila ve ztrátě.  
V obou případech chybí jakékoli výplaty majiteli i záznamy o odměnách.  

Zajímavým detailem jsou položky označené jako **„ostatní finanční výnosy“**, které firmám dorovnaly hospodaření.  
Nejde o kurzové zisky ani o bankovní půjčky – ty by se v účetnictví projevily jinak.  
Ve výsledku to znamená jediné: obě firmy **musely dostat peníze z neznámého zdroje.**

---

## Freelance, který nevychází ani na papíře

V rozhovoru pro *Financial Times* Turek vysvětluje, že jeho poradenská činnost „*focuses exclusively on vintage and investment-grade vehicles*“ a že si „*firmly believes there is no conflict of interest between his freelance work and parliamentary duties*“.  
Podle *FT* byl „*freelance automotive consultant earning €126 000 per year in addition to his MEP salary*“.  

Pokud by to byla pravda, znamenalo by to, že za poradenství v úzkém segmentu veteránů a sběratelských aut pobírá **zhruba čtvrt milionu korun měsíčně** – částku, která neodpovídá realitě trhu.  
Buď tedy jeho „freelance“ nebyl omezen na veterány, nebo příjmy ve skutečnosti pocházely odjinud.

---


| Příjmy F. Turka z vlastních firem (ročně)- rozdíly v dokumentech                            | 2024             | 2022–2023       |
|----------------------------------|------------------|-----------------|
| Prohlášení v Europarlamentu     | 2 – 3 miliony*   | 150 tisíc       |
| Účetní dokumenty firem          | 0                | 0               |

\* _Původ 1 milionu není z dokumentů jasný_

## Rozdílná prohlášení pro úřady

Hlavní problém spočívá v tom, že Turek říká něco jiného v oficiálních prohlášeních pro Evropský parlament, a zcela odlišná data jsou v účetnictví jeho firem, které předkládá českým finančním úřadům. V obou případech jde o oficiální dokumenty, kde by nepravdivé údaje mohly mít právní důsledky.

Turek podal dvě různá prohlášení o příjmech pro Evropský parlament – [první 18. července 2024](https://www.europarl.europa.eu/erpl-app-public/mep-documents/DPI/10/86d80dc1-0ceb-4634-a3e0-a40e18ba0074_1721311200881.pdf) (krátce po nástupu do funkce) a aktualizované [druhé 24. září 2024](https://www.europarl.europa.eu/erpl-app-public/mep-documents/DPI/10/ac6e8cff-b1eb-42f2-a251-fcd1c3ac1558_1728303852680.pdf). Změny mezi těmito prohlášeními jsou zásadní.

Nyní se zaměřujeme na Turkova prohlášení v Evropském parlamentu. Ta se uvádějí v souladu s [kodexem europoslance](https://www.europarl.europa.eu/pdf/meps/Code_of_Conduct_20240918_CS.pdf), kde se uvádí, že “pokud poslanec nepředložil prohlášení o soukromých zájmech, nemůže být zvolen do žádné funkce v Parlamentu nebo v jeho orgánech”. 

Podrobný rozpis Turkových prohlášení v EP vypadá takto:

| Turkovy firmy: Původní prohlášení v EP (červenec 2024)                                 | Turkovy firmy: Upravené prohlášení v EP (září 2024)                                 |
|----------------------------------------------------------|------------------------------------------------------|
| Art of Performance: 5 000 EUR / měs. (125 000 Kč)        | Art of Performance: 500 EUR / měs. (12 500 Kč)      |
| Transgas**: 5 000 EUR / měs. (125 000 Kč)                | Transgas: 0 EUR                                     |
|                                                          | Konzultace v oblasti automobilového průmyslu:       |
|                                                          | 10 000 EUR / měs. (250 000 Kč)                      |
| **Celkem: 10 000 EUR / měs. (250 000 Kč)**               | **Celkem: 10 500 EUR / měs. (262 500 Kč)**          |

\*\* _Název Transgas (neplést s Transgas a. s.) rozebíráme níže._

Pozoruhodné je, že celková částka zůstala prakticky stejná – Turek jen změnil zdroj, odkud údajně peníze pocházejí. Tato změna nastala krátce poté, co média začala zpochybňovat, zda jeho firmy vůbec takové příjmy generují.

První prohlášení podal Turek v Evropském parlamentu 18. 7. 2024, druhé, upravené, potom 24. 9. 2024. Od té doby žádné nové nepředložil. Nový přehled má přitom podle kodexu europoslance podat při každé změně skutečnosti. To je důležité pro následující porovnání.

Pro lepší přehled, jak Filip Turek uvádní údaje o svých firmách, ještě jednou shrnujeme v tabulce, kde jsou doplněny roky 2022-23. Ani v těchto letech totiž nepanuje soulad s účetními dokumenty ve Sbírce listin. (Sbírka listin spadá pod správu Ministerstva spravedlnosti České republiky, ale vedením seznamů jsou pověřeny nezávislé rejstříkové soudy. Jedná se o krajské soudy místně příslušné k sídlu společnosti.)

| Pravidelné příjmy |Přehled z 18.7.2024                                   | Přehled z 24.9.2024                                  |
|---------------------------------------------------------|--------------------------------------------------------|--------------------------------------------------------|
| Majitel a jednatel: Art of Performance s.r.o. (2022–2023) | 500 EUR / měsíc                                        | 500 EUR / měsíc                                       |
| Majitel a jednatel: Art of Performance s.r.o. (2024)     | 5 000 EUR / měsíc                                      | 500 EUR / měsíc (nově) \| 5 000 EUR / měsíc (dříve)    |
| Jednatel: Transgas s.r.o. (2024)                         | 5 000 EUR / měsíc                                      | 0 EUR                                                 |
| Konzultace v oblasti automobilového průmyslu – freelancer | –                                                    | 10 000 EUR / měsíc                                    |

## Art of Performance: nulové výplaty v účetnictví

Turek v polovině roku 2024 v rozhovoru pro Hospodářské noviny tvrdil (viz box), že jeho firmy v tomto roce vydělají "podstatně více". Realita je však opačná - Art of Performance [v roce 2024](https://or.justice.cz/ias/ui/vypis-sl-detail?dokument=85570964&subjektId=945437&spis=1042137) zaznamenala propad tržeb na pouhých cca 700 000 korun za celý rok 2024 (viz graf níže) a vykázala provozní ztrátu přes 1 milion korun. 

Co je zajímavé, tuto velkou ztrátu firma v účetnictví pokryla položkou nazvanou "ostatní finanční výnosy". Tato účetní položka běžně zahrnuje např. kurzové zisky firem - což se ale Turkovy malé firmy s největší pravděpodobností netýká vzhledem k tomu, že dlouhodobě nemá skoro žádný majetek ani pohledávky.

---

## Střet zájmů, který Turek nepřipouští

Problém je o to vážnější, že Turek byl v té době **zpravodajem výboru Evropského parlamentu pro automobilový průmysl**.  
Podílel se na přípravě legislativy k elektromobilům a bateriím, zatímco sám uváděl, že dostává odměny za konzultace v automotive sektoru.  
Na přímý dotaz v debatě odpověděl, že ho platí „**moje vlastní firmy**“ – tím si sám **odporuje**, protože jeho firmy žádné příjmy ani zisk neměly.

```box
Klíčová fakta v jedné větě:  
Turek měnil pouze „nálepky“ zdrojů příjmů (firmy → freelance), nikoliv částku; jeho firmy přitom nemají z čeho vyplácet a účetnictví žádné odměny majiteli neukazuje. Zůstává tedy otázka skutečného plátce.
```

## Stejný vzorec všude

Když jsme analyzovali i další Turkovy příběhy – třeba údajný „bestseller“ Hranatá legenda, spolky s pár členy nebo přehnané závodní úspěchy – vždy se ukázalo totéž:
velké tvrzení, malé nebo žádné důkazy. Všechno se tak vrací k jedné konstantě Turkovy prezentace: vytváří o sobě obraz mega-úspěšného chlapáka, ovšem bez reálných dat v pozadí, ať už jde o závodní úspěchy nebo jeho příjmy (o jejichž většinu nyní po zániku mandátu europoslance přichází).

Finální závěr se proto od jara nemění: oficiální dokumenty se rozcházejí, účetnictví neprokazuje deklarované výplaty a veřejná tvrzení nedávají ekonomický smysl.
Turek se mezitím přesunul do Poslanecké sněmovny, ale to nic nemění na povinnosti vysvětlit, kdo mu platí jeho 10 000 € měsíčně.

<div style={{ textAlign: 'center', marginTop: '2em' }}>┃┃┃</div>
<div style={{ textAlign: 'center' }}>**Mahdalová & Škop – Data, která ukazují, odkud (ne)přicházejí Turkovy peníze.**</div>
