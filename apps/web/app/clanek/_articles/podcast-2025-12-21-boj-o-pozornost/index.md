---
title: "Boj o udržení pozornosti"
date: "2025-12-21"
author: "Kateřina Mahdalová"
excerpt: "Notifikace. Scrollování. Algoritmy. A my uprostřed toho všeho. Náš mozek není stavěný na svět, který mu každou vteřinu nabízí další dávku dopaminu. Sociální sítě, nekonečné feedy, promyšlené triky – všechno je navržené tak, abychom zůstali přilepení k obrazovce."
coverImage: "https://www.datovazurnalistika.cz/wp-content/uploads/2025/12/mahdalky-pozornost.gif"
filter: ["podcast"]
tags: ["podcast", "Mahdalky", "pozornost", "scrollování", "algoritmy", "sociální sítě", "notifikace", "wellbeing", "psychické zdraví", "informace", "vzdělávání"]
promoted: 91
---

Náš mozek není stavěný na svět, který mu každou vteřinu nabízí další dávku dopaminu. Sociální sítě, nekonečné feedy, promyšlené triky – všechno je navržené tak, abychom zůstali přilepení k obrazovce. A my se tomu těžko bráníme. Pro lidi s ADHD je ten boj ještě těžší. Dvě generace, dva pohledy na stejný problém. Dvě generace, dva pohledy na stejný problém. Data, výzkumy i osobní zkušenosti s tím, jak si pozornost chránit – nebo ji ztrácet.

Zde si můžete přečíst zmiňovanou [esej Marie Anny Mahdalové](https://www.mahdalova-skop.cz/clanek/kontext-2025-12-21-ekonomie-pozornosti), která téma ekonomie pozornosti rozebírá do hloubky.

<div class="flourish-embed flourish-table" data-src="visualisation/27031161"><script src="https://public.flourish.studio/resources/embed.js"></script><noscript><img src="https://public.flourish.studio/visualisation/27031161/thumbnail" width="100%" alt="table visualization" /></noscript></div>

**Z pozornosti se stala komodita.** Už v roce 1971 varoval Herbert Simon, že bohatství informací povede k chudobě pozornosti. Dnes o každou vteřinu našeho soustředění soupeří technologické firmy – a používají k tomu promyšlené zbraně. Infinite scroll, který zabraňuje přirozenému bodu zastavení. Dark patterns, které nás matou a manipulují. Algoritmy řízené umělou inteligencí, které se učí z naší historie, rychlosti čtení, dokonce i z mimovolních reakcí. Systém nás zná možná lépe, než my sami sebe.

**Dopaminové pasti fungují jako výherní automaty.** Každý like, každá notifikace spustí v mozku mini-odměnu. Psychiatrička Anna Lembke přirovnává chytrý telefon k „digitální injekční stříkačce" – barevné ikony a nikdy nekončící zásoba nových podnětů nás udržují v rauši. Opakovaná nadměrná stimulace ale vede k poklesu dopaminu pod normál. Běžný život pak připadá nudný a nezajímavý. A tak scrollujeme dál, abychom doplnili, co nám přes den chybělo.

**Pro mozek s ADHD je to obzvlášť zhoubné.** ADHD se pojí s dysregulací dopaminu – takový mozek přirozeně vyhledává zvýšenou stimulaci. Digitální prostředí působí jako dokonalý katalyzátor symptomů. Studie ukazují, že intenzivní používání sociálních sítí může symptomy nepozornosti zhoršovat i u lidí, kteří s nimi dříve problémy neměli. A nastavené časové limity? Ty v okamžiku bažení po stimulu instinktivně obcházíme.





