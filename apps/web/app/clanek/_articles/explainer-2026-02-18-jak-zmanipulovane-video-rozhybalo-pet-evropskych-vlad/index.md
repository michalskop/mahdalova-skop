---
title: "Jak jedno zmanipulované video rozhýbalo pět evropských vlád (včetně české)"
date: "2026-02-18"
author: "Kateřina Mahdalová & Michal Škop"
excerpt: "Lobbistická organizace UN Watch rozšířila úmyslně zmanipulované video, ve kterém mluví Francesca Albanese, zvláštní zpravodajka OSN pro lidská práva v okupovaných palestinských územích. Pět evropských ministrů zahraničí na základě tohoto deep fake videa požaduje její rezignaci. Když se ukázalo, že video je zmanipulované, žádná z vlád se neomluvila, jen Rakousko stáhlo svůj twitterový status."
coverImage: "images/francesca-albanese-twitter-dementi-fake.webp"
filter: ["explainer"]
tags: ["dezinformace", "OSN", "Francesca Albanese", "Palestina", "Izrael", "AI", "fake video", "fact-check"]
promoted: 65
---
Organizace UN Watch rozšířila úmyslně zmanipulované video, ve kterém mluví Francesca Albanese, zvláštní zpravodajka OSN pro lidská práva v okupovaných palestinských územích. Pět evropských ministrů zahraničí na základě tohoto videa požaduje její rezignaci. Když se ukázalo, že video je účelově sestříhané, žádná z vlád se neomluvila, jen Rakousko stáhlo svůj twitterový status.

<RelatedArticles preset="sidebar" slugs={["kontext-2024-11-14-amsterdam-video", "explainer-2024-11-21-netanjahu-icc-zeme-rimsky-statut"]} position="right" heading="Napsali jsme" />

### Odkud se video vzalo

Dne 8. února 2026 – den po vystoupení Francesky Albanese na mediálním fóru Al-Džazíry v Dauhá – zveřejnil ředitel organizace UN Watch Hillel Neuer na síti X [zkrácený klip z jejího projevu](https://x.com/HillelNeuer/status/2020454512356376911) s komentářem, že Albanese „staví židovský stát do role ontologické síly korumpující samo lidstvo". Totéž video se objevilo na [YouTube kanálu UN Watch](https://www.euronews.com/my-europe/2026/02/17/did-the-uns-francesca-albanese-really-call-israel-the-enemy-of-humanity).

První výskyt zkráceného klipu online lze dohledat právě [u Neuera](https://www.computerweekly.com/news/366639200/European-politicians-amplify-disinformation-about-UN-rapporteur). Totéž nezávisle [konstatoval](https://x.com/MartinKonecny/status/2022664436272513375) analytik Martin Konečný z organizace European Middle East Project. A v dalším postu [upozornil](https://x.com/MartinKonecny/status/2024813747919806764/photo/1), že se v zrcadle na fotografii z videa objevuje logo UN Watch.

Fact-checkingová redakce **Euronews (The Cube)** porovnala zkrácené video s kompletním záznamem projevu a [konstatovala](https://www.euronews.com/my-europe/2026/02/17/did-the-uns-francesca-albanese-really-call-israel-the-enemy-of-humanity), že „srovnání mezi sestříhaným klipem a úplným záznamem projevu Albanese naznačuje, že výňatek byl zmanipulován s využitím umělé inteligence" a že „upravené video sdílené na YouTube kanálu UN Watch zřejmě modifikuje hlas Francesky Albanese tak, aby to vypadalo, že označila Izrael za ‚společného nepřítele' lidstva". Euronews zdůraznil, že video obsahuje titulky s označením „UN Watch". **Euronews oslovil UN Watch s žádostí o vyjádření, organizace nereagovala.**

```infobox warning right
**Co doopravdy řekla Francesca Albanese**

Dne 7. února 2026 promluvila Franceska Albanese, zpravodajka OSN, na [mediálním fóru Al-Džazíry](https://www.youtube.com/watch?v=pev61KJGqfk) v Dauhá prostřednictvím videohovoru. Zhruba [ve tříminutovém vystoupení kritizovala mezinárodní reakci na situaci v Gaze](https://www.youtube.com/watch?v=wmJUNHECBGI):

![Vyjádření Francesky Albanese na sociálních sítích](images/francesca-albanese-twitter-dementi-video.webp)

**„Skutečnost, že většina zemí světa Izrael nezastavila, ale naopak ho vyzbrojila, poskytla Izraeli politické výmluvy, politickou ochranu a ekonomickou a finanční podporu.** *To je výzva. Skutečnost, že většina médií v západním světě zesilovala proapartheidní a genocidní narativ, je výzva. A zároveň v tom spočívá příležitost. Protože pokud bylo mezinárodní právo bodnuté do srdce, je také pravda, že nikdy dříve si mezinárodní společenství neuvědomovalo výzvy, kterým všichni čelíme. My, kteří nekontrolujeme velké finanční kapitály, algoritmy a zbraně,* **nyní vidíme, že jako lidstvo máme společného nepřítele, a svobody – respektování základních svobod – jsou poslední mírovou cestou, posledním mírovým nástrojem, který máme k znovuzískání naší svobody."**

*pasáž vyznačená kurzívou byla z falešného videa úmyslně vystřižena*
```

Redakce France24 (Truth or Fake) ve svém [pětiminutovém fact-checkovém příspěvku](https://www.france24.com/en/tv-shows/truth-or-fake/20260212-no-the-un-s-francesca-albanese-did-not-call-israel-the-common-enemy-of-humanity) rekonstruovala, jak dezinformace vznikla, a potvrdila, že Albanese inkriminovaný výrok nepronesla. Albanese v tomto příspěvku přímo pro France24 označila zkrácení videa za „manipulaci". To uvádí i Úřad vysokého komisaře OSN pro lidská práva.

Případ [zmapovaly](https://www.computerweekly.com/news/366639200/European-politicians-amplify-disinformation-about-UN-rapporteur) i další redakce a [upozorňují](https://tkp.at/2026/02/15/aussenminister-von-5-eu-laendern-fordern-auf-basis-fake-ki-video-ruecktritt-von-uno-berichterstatterin-albanese/), že zmanipulované video kromě UN Watch sdílela také izraelská ambasáda ve Francii.

Magazín Computer Weekly [kontaktoval UN Watch](https://www.computerweekly.com/news/366639200/European-politicians-amplify-disinformation-about-UN-rapporteur) s dotazem na zdroj videa a na to, zda si byl její ředitel Neuer vědom, že video bylo upraveno, **ale organizace neodpověděla**. Redakce rovněž oslovila kanceláře všech politiků, kteří dezinformaci ve veřejném prostoru rozšířili; odpovědělo pouze německé spolkové ministerstvo zahraničí, své prohlášení nezmírnilo a uvedlo, že záleží na celkovém kontextu.

V tom se německá diplomacie shoduje s Úřadem vysokého komisaře OSN pro lidská práva. I on poukazuje na celkový kontext, který považuje za důležitý. Ovšem ten je zcela jiný, než jak ho vnímá německé ministerstvo. Na tiskové konferenci vysokého komisaře OSN mluvčí Marta Hurtado [potvrdila](https://www.computerweekly.com/news/366639200/European-politicians-amplify-disinformation-about-UN-rapporteur), že Albanese „neoznačila žádný stát za nepřítele lidstva" a vyzvala „všechny, aby si její projev poslechli". Dodala, že Albanese hovořila o „širších systémových hrozbách" pro lidská práva.

Agentura Reuters pak [cituje panel šesti nezávislých expertů OSN](https://www.reuters.com/world/middle-east/independent-un-body-condemns-vicious-attacks-un-expert-palestinian-rights-2026-02-17/), kteří výzvy k rezignaci Albanese odsoudili s tím, že je „založená na vymyšlených faktech" a vychází z dezinformace.

A samotná Albanese ihned poté, co jí pak zmanipulované video přisoudilo, že „společným nepřítelem" myslí Izrael, ještě [upřesnila](https://x.com/FranceskAlbs/status/2020983308818186721) na sociálních sítích: „Společným nepřítelem lidstva je SYSTÉM, který umožnil genocidu v Palestině, včetně kapitálu, který ji financuje, algoritmů, které ji zakrývají, a zbraní, které ji umožňují."

### Kdo na video reagoval

Přední politici a diplomatické osobnosti z Francie, Německa, Itálie, Česka, Rakouska a USA Francescu Albanese ostře odsoudili a mnozí ji vyzvali k okamžité rezignaci. Německý ministr zahraničí Johann Wadephul označil její pozici za „neudržitelnou". Francouzský ministr zahraničí Jean-Noël Barrot [prohlásil před Národním shromážděním 11. února](https://euobserver.com/203567/former-diplomats-accuse-french-foreign-minister-of-disinformation-over-un-envoy-albanese/), že Francie „bezvýhradně odsuzuje tyto nehorázné a zavrženíhodné výroky" – reagoval přitom na interpelaci poslankyně Caroline Yadan, která Albanese obvinila z inkriminovaného - falešného - výroku. Italský ministr zahraničí Antonio Tajani prohlásil, že její „chování… není vhodné pro pozici, kterou zastává".

```infobox warning right
![Příspěvek českého ministra zahraničí Petra Macinky na X](images/francesca-albanese-twitter-dementi.webp)
[Příspěvek](https://x.com/mzvcr/status/2022211836020654247) českého ministra zahraničí Petra Macinky
```

Český ministr zahraničí Petr Macinka (Motoristé sobě) [citoval Albanese](https://www.dawn.com/news/1974051/un-body-condemns-attacks-on-albanese) jako autorku výroku o „společném nepříteli lidstva" a vyzval k její rezignaci. Americký velvyslanec Mike Waltz rovněž [cituje zmanipulované video ](https://x.com/USAmbUN/status/2020613256566522095) a obvinil Albanese z antisemitismu. Rakouská ministryně zahraničí Beate Meinl-Reisinger ji obvinila ze šíření nenávistných projevů.

### UN Watch a její aktivity

Organizace [UN Watch](https://en.wikipedia.org/wiki/UN_Watch) byla založena v roce 1993 v Ženevě pod vedením Morrise B. Abrama, amerického právníka a lidskoprávního aktivisty, který předtím zastupoval USA při OSN v Ženevě a podílel se na přípravě Úmluvy OSN o odstranění všech forem rasové diskriminace. Organizace vznikla, jak [uvádí její vlastní tisková zpráva z roku 2001](https://en.wikipedia.org/wiki/UN_Watch), „se štědrou pomocí Edgara Bronfmana, prezidenta Světového židovského kongresu", který jí do roku 2000 poskytoval zázemí. V roce 2001 převzal plné řízení organizace [American Jewish Committee](https://en.wikipedia.org/wiki/UN_Watch) (AJC) – jedna z nejvlivnějších pro-izraelských lobbistických organizací v USA. Od roku 2013 se UN Watch [prezentuje jako nezávislá](https://unwatch.org/about-us/mission-history/) a formální vazbu na AJC ukončila; své donory však nezveřejňuje.

Jako svou oficiální misi organizace [uvádí](https://unwatch.org/about-us/) její deklarovanou misí je „sledovat výkon OSN měřítkem její vlastní Charty". Agentura AFP ji v roce 2009 [označila](https://web.archive.org/web/20111222162658/https://www.google.com/hostednews/afp/article/ALeqM5gEMY5NvupmG2iAyQwg6C6ehzeWzA) za „lobbistickou skupinu se silnými vazbami na Izrael"; agentura JTA ji popisuje jako [pro-izraelskou organizaci](https://en.wikipedia.org/wiki/UN_Watch). UN Watch se kromě izraelské agendy věnuje také kritice porušování lidských práv v zemích jako Čína, Kuba, Rusko či Venezuela, kde často využívá svůj přidělený čas v Radě pro lidská práva k tomu, aby dala prostor disidentům.

Hlavní pozornost kritiků však přitahuje systematický tlak na představitele OSN kritické vůči Izraeli. UN Watch dlouhodobě vedla kampaně za odvolání zvláštních zpravodajů pro palestinská území – [Richarda Falka](https://en.wikipedia.org/wiki/UN_Watch) i [Michaela Lynka](https://en.wikipedia.org/wiki/UN_Watch). V roce 2025 [neúspěšně usilovala](https://www.trtworld.com/article/6e0b924d2b9d) o zabránění prodloužení mandátu Francesky Albanese. Ředitel Neuer podle [vlastních slov svědčil před americkým Kongresem čtyřikrát](https://unwatch.org/hillel-neuer-calls-out-unrwas-obscene-shielding-of-the-hamas-murderers-in-their-midst-on-i24news/) proti agentuře UNRWA a vystupoval i před [Evropským parlamentem, nizozemským a švýcarským parlamentem a italským Senátem](https://unwatch.org/the-case-against-unrwa/). Když nizozemská poslankyně Danielle Hirsch [požádala organizaci o transparentnost ohledně financování](https://en.wikipedia.org/wiki/UN_Watch), ředitel Neuer odmítl s tvrzením, že by zveřejnění dárce ohrozilo.

### Omluvy se nekonají

K 24. únoru 2026 žádná z pěti vlád veřejnou omluvu nevydala.

Rakouská ministryně Meinl-Reisinger smazala svůj příspěvek na X – jako jediná z pětice alespoň částečně couvla, byť bez omluvy a opravy. Německé ministerstvo zahraničí v reakci na dotaz Computer Weekly uvedlo, že Wadephul „se odkazoval na celý výrok, nikoli na manipulované video" a že „paní Albanese opakovaně pronášela výroky a šířila neudržitelné nepravdy v minulosti, včetně těch o Německu". Francouzský ministr Barrot tvrdí, že jeho výzva „neměla nic společného se sestříhaným videem", a přesunul argumentaci na starší výroky Albanese. České ministerstvo zahraničí pod vedením Petra Macinky se k manipulaci videa vůbec nevyjádřilo a své výroky nedementovalo ani neodstranilo.

```infobox warning left
> „Co je na tomto incidentu obzvláště šokující, je skutečnost, že právě Rakousko a Německo – dvě země, které se ucházejí o místo v Radě bezpečnosti OSN a předstírají, že hájí mezinárodní řád založený na pravidlech – se aktivně podílejí na podkopávání a poškozování právě těchto institucí OSN," říká ředitelka rakouské Amnesty International Shoura Hashemi.
```

[Amnesty International požaduje](https://www.amnesty.org/en/latest/news/2026/02/european-states-must-retract-attacks-francesca-albanese/), aby ministři „šli za pouhé mazání příspěvků na sociálních sítích a veřejně se omluvili a stáhli výzvy k rezignaci". Více než 150 bývalých diplomatů a ministrů [podepsalo otevřený dopis](https://www.presstv.ir/Detail/2026/02/20/764412/Ex-officials-denounce-French-FM-spreading-disinformation-about-UN-Albanese) odsuzující Barrota za „šíření dezinformací". Více než 100 kulturních osobností včetně Marka Ruffala, Javiera Bardema a Annie Lennox [podpořilo Albanese](https://www.france24.com/en/live-news/20260214-top-entertainment-figures-back-under-fire-un-palestinians-expert) otevřeným dopisem.

Claudio Francavilla z **Human Rights Watch** to [shrnul pro EUobserver](https://euobserver.com/203567/former-diplomats-accuse-french-foreign-minister-of-disinformation-over-un-envoy-albanese/): „Buď si nevšimli, že video bylo zmanipulované, nebo si toho všimli a přesto se rozhodli na jeho základě zaútočit. Nevím, která z variant svědčí o vyšší míře nekompetence."

Francouzská Asociace právníků za dodržování mezinárodního práva (**JURDI**) [podala trestní oznámení](https://www.middleeasteye.net/news/french-lawyers-seek-criminal-prosecution-foreign-minister-over-francesca-albanese-remarks) na ministra Barrota za „šíření nepravdivých informací" podle francouzského práva.

---

## Časová osa

<Timeline yamlFile="timeline.yaml" />

---

```infobox
**Kdo je Francesca Albanese**

Italská právnička (nar. 1977), absolventka univerzity v Pise a londýnské SOAS. Od května 2022 zastává funkci zvláštní zpravodajky OSN pro lidská práva v palestinských územích okupovaných od roku 1967. V dubnu 2025 jí [Rada OSN pro lidská práva prodloužila mandát](https://www.trtworld.com/article/6e0b924d2b9d) o další tři roky (do roku 2028), a to navzdory kampani za její odvolání ze strany USA, Izraele a organizace UN Watch.

**Kritici** – Izrael, USA, Anti-Defamation League (ADL), některé evropské vlády – ji obviňují z antisemitismu. Poukazují na její příspěvek z roku 2014 na Facebooku, kde psala o „židovské lobby" ovládající USA – za tuto formulaci se [později omluvila a vyjádřila nad ní lítost](https://en.wikipedia.org/wiki/Francesca_Albanese). Dále ji kritizují za reakci z února 2024, kdy v odpovědi na slova prezidenta Macrona [zpochybnila](https://www.thenationalnews.com/news/us/2026/02/12/francesca-albanese-un-gaza-israel/), že oběti 7. října 2023 byly zabity „kvůli svému judaismu" – za což ji společně odsoudily Francie a Německo, poprvé v historii OSN.

**Obhájci** – 65 akademiků zabývajících se antisemitismem a holocaustem v prosinci 2022 prohlásilo, že „kampaň proti ní není o boji s antisemitismem, ale o snaze ji umlčet". Její mandát podpořilo 116 lidskoprávních organizací. V červenci 2025 na ni Trumpova administrativa jako na první představitelku OSN v historii uvalila sankce. Ty ji podle jejích slov proměnily v „ne-osobu": nemůže používat kreditní karty, dostávat proplácení zdravotních výdajů od amerických pojišťoven ani si rezervovat hotely – jak [popsala pro Middle East Eye](https://www.middleeasteye.net/news/un-panel-european-calls-resignation-albanese-rooted-disinformation) a jak [zaznamenala agentura Reuters](https://www.reuters.com/world/middle-east/independent-un-body-condemns-vicious-attacks-un-expert-palestinian-rights-2026-02-17/).
```

### Český kontext

Český ministr zahraničí Petr Macinka (Motoristé sobě) se k výzvám připojil 12. února. Na platformě X [citoval Albanese](https://www.dawn.com/news/1974051/un-body-condemns-attacks-on-albanese) jako autorku výroku o „společném nepříteli lidstva" a označil ji za osobu, která „šíří nenávist". Neexistují doklady o tom, že by si ministerstvo před zveřejněním příspěvku ověřilo celý projev Albanese.

Po prokázání manipulace videa se české ministerstvo zahraničí ke kauze již nevyjádřilo a své výroky nedementovalo ani neodstranilo.

Reportér České televize [Jakub Szántó případ 13. února komentoval](https://x.com/michaldvorak/status/2022291346967478393) na X slovy, že „Česko se připojilo k Francii" a požaduje „odstranění antisemitské aktivistky Francesky Albanese z oficiální funkce OSN". Když ho uživatelé upozornili, že Albanese inkriminovaný výrok nepronesla, Szántó se už k obsahu svého tvrzení nevyjádřil, ani ho neodstranil.

Reportáž ČT z téhož dne zmínila „sestříhané video" jednou větou, ale nevysvětlila, v čem manipulace spočívala, jak vznikla ani kdo za ní stojí. Český rozhlas postupoval obdobně. Novinky.cz (stejně jako německá diplomacie výše) vyhodnotily kontext po své a zcela v rozporu s oficiálními tvrzeními OSN.

### Opakující se vzorec

V listopadu 2024 jsme popsali, [jak jedno video z Amsterdamu prošlo mediálním řetězcem a změnilo si cestou význam](/clanek/kontext-2024-11-14-amsterdam-video). Anonymní účet na X překroutil, kdo na záběrech koho napadá, a česká i světová média zpočátku většinově tento popis převzala nekriticky. Nyní se totéž odehrává ve větším měřítku a s vážnějšími důsledky.

Případ Francescy Albanese je v podstatě tentýž model:

1. **Počáteční manipulace.** Video z Amsterdamu s překrouceným popisem zveřejnil anonymní účet @sentdefender s milionem sledujících. V případě Albanese organizace UN Watch – pro-izraelská lobbistická skupina, jejíž ředitel Hillel Neuer zveřejnil zkrácený klip jako první dohledatelný zdroj online.

2. **Nekritické převzetí.** Překroucený popis videa z Amsterdamu převzala ČTK ze sociální sítě X bez dalšího ověření. V případě Albanese pět evropských ministrů zahraničí citovalo obsah zmanipulovaného videa, aniž si ověřili celý projev. Média o tom většinou informují neúplně a nezmiňují, odkud zmanipulované video pochází.

3. **Selhání opravného mechanismu.** V Amsterdamu se ARD a New York Times omluvily; česká média nikoli a nepravdivou zprávu mají zveřejněnou dosud. V případě Albanese couvlo pouze Rakousko (smazáním příspěvku, nikoli omluvou); ostatní čtyři vlády trvají na svém i poté, co Euronews, France24, Reuters i panel expertů OSN potvrdili manipulaci.

4. **Důsledky.** Falešný popis se šíří rychle a hlasitě, naopak oprava přichází pozdě, tiše a obvykle dosáhne jen zlomku původního publika.

Rozdíl je v síle dopadů. V Amsterdamu šlo o pokřivení mediálního obrazu jednoho incidentu, v případě Francesky Albanese jde o pokus odstranit nezávislou představitelku OSN na základě prokazatelně nepravdivého tvrzení – a pět evropských vlád se na tomto pokusu aktivně podílí.


<RelatedArticles filter="explainer" count={9} showFormatBadge={false} showAuthor={false} sort="default" heading="Další články" />
