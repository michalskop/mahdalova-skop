---
title: "Otevřený dopis vedení Univerzity Karlovy: vysvětlete, jak jste si rozdělili 11,5 milionu"
date: "2025-02-14"
author: "Mahdalová & Škop"
excerpt: "Akademická obec se ohrazuje proti vysokým odměnám pro vedení univerzity a proti uvedeným důvodům."
coverImage: "images/poll_tracker.png"
filter: ["kontext"]
tags: ["číslo dne", "Univerzita Karlova", "morálka", "finance", "vzdělávání", "výzkum", "Česko"]
promoted: 10
---

Akademická obec, vyučující i studenti, se ohrazují proti vysokým vyplaceným odměnám, jež si nechala vyplatit část nejužšího vedení univerzity, a zejména proti tomu, že to vedení univerzity odůvodňuje tragickou střelbou na filozofické fakultě v prosinci 2023. To mnozí akademici a akademičky kritizují jako závažné morální selhání a cynický výsměch. Podle zjištění [iDnes](https://www.idnes.cz/zpravy/domaci/rektorka-milena-kralickova-univerzita-karlova-odmena-plat.A250213_182026_domaci_krd) dostala rektorka UK Milena Králíčková v květnu 2024 ke svému platu 175 tisíc korun bonus 400 tisíc korun, v listopadu brala odměnu 576 tisíc korun. Podobně vysoké částky dostali k platu kvestor univerzity Martin Maňásek nebo člen vedení, kterého UK nazývá krycím kódem E. S odměnami za další měsíce si tito tři akademici přišli za rok na několik milionů. Celkem si šestnáctičlenný poradní sbor s rektorkou na odměnách rozdělil 11,5 milionu korun.

## Otevřený dopis

Vážená paní rektorko, vážené vedení Univerzity Karlovy, 

obracíme se na Vás, abychom vyjádřili rozhořčení a hluboké zklamání nad Vaším vyjádřením ohledně výše Vašich odměn, které jsme si dnes ráno (14. 2. 2025) přečetli na iDnesu. Rozhodli jsme se tímto listem apelovat na Vaši odpovědnost a poskytnout Vám reakci akademické obce, jejíž součástí jste a chcete být.

První nespravedlností je samotná výše těchto odměn. Vedení univerzity, obzvláště té největší a nejstarší v zemi, je nepochybně odpovědná a prestižní pozice, která má být spojena s náležitým ohodnocením. Necháváme na Vašem vlastním svědomí, jak obhájíte skutečnost, že dle článku iDnes se Vaše finanční ohodnocení blíží platu premiéra či dokonce za listopad přesahuje 341 200 Kč, které dostává prezident naší republiky.

Apelujeme na Váš sebezpyt o to naléhavěji, když na mnoha fakultách velká část pracovníků stále nedosahuje ani [minimální důstojné mzdy](https://www.idnes.cz/zpravy/domaci/rektorka-milena-kralickova-univerzita-karlova-odmena-plat.A250213_182026_domaci_krd) a kdy bolestně chybějí prostředky na dorovnání i těch mírně navýšených tarifů, jejichž úprava měla ukončit předchozí nerovné odměňování za stejnou práci. I zde přitom vyučující běžně pracují daleko více než 40 hodin týdně a dle [výzkumu FF UPOL](https://vedavyzkum.cz/analyzy/analyzy/vyucujici-na-vysokych-skolach-porizuji-radu-veci-z-vlastnich-penez-zjistil-pruzkum) je běžné, že si mnozí z nich pořizují základní potřeby pro svou práci vč. notebooků, domácích tiskáren apod. z vlastních peněz. Podfinancovaná a nedostatečná infrastruktura výuky se přitom neprojevuje jen v našich osobních zkušenostech, ale i v reálných dopadech: v důsledku šetření se slučují katedry, zavírají se obory, stipendia doktorandů zůstávají hluboko pod průměrnou mzdou v ČR, přičemž jsme byli nuceni výrazně omezit počet přijímaných doktorandů a doktorandek.  Jak se tyto skutečnosti slučují s tím, že jste pouze za listopad obdrželi na odměnách 4 110 000 Kč? Jsme přesvědčeni, že diskuse o odměnách vedení má probíhat transparentně, a to jak v Akademickém senátu, tak v rámci jednání s odbory.

Druhou nespravedlnost vnímáme jako mimořádně závažné morální selhání,  a proto je náš apel o to naléhavější. Je naprosto nepřijatelné  a z našeho pohledu cynické, když  diskuzi o výši odměn zamítáte s odvoláním na tragické události 21. 12. 2023. Je to o to nemravnější, že to říkáte přibližně rok po ukončení Měsíce pro Fakultu, kde jsme jako studující i vyučující dobrovolně a bez nároku na honorář věnovali stovky hodin práce, abychom pomohli překlenout následky této strašlivé události. Naším cílem bylo projevit skutečnou solidaritu a aktivně přispět k obnově akademické obce.

O to více nás šokuje, že mluvčí, reprezentující názory rektorátu, projevila principiální nedostatek úcty vůči našim mrtvým kolegům a kolegyním, vůči rodinám obětí, vůči přeživším, ale vůči zdravotníkům, záchranářům a všem profesím, jejichž zástupci často i nyní o skutečně zasažené pečují. Jedině tak mohla pronést slova, podle nichž výše odměn odpovídá reakci vedení na tuto událost.

Vaše vyjádření vnímáme jako cynický výsměch těm, o nichž jste se ještě před dvěma měsíci veřejně vyjadřovali s pokorou a bolestí. 

Požadujeme podrobné zdůvodnění každé odměny a zveřejnění seznamu osob, kterým byly uděleny. Žádáme rovněž, aby v budoucnu platy členů vedení univerzity podléhaly platovým tabulkám, od nichž by se měla odvíjet i výše odměn. 

V debatách zaznělo, že tato situace je způsobena ministerstvem a že rektorát na výši odměn nemá vliv. Tento argument však přímo vyvrací vyjádření ministra školství Mikuláše Beka v Echu, kde jasně uvedl, že  „Není ale úkolem ministra vstupovat do odměňování na univerzitách. Z tohoto hlediska jsou samostatné”. Proto voláme po transparentním a otevřeném jednání v Akademickém senátu a s odbory.

Tento otevřený dopis rozešleme 475 novinářům a redakcím, od nichž žádáme podporu našeho apelu. Je nepřístojné halit osobní finanční požadavky do slov o utrpení druhých.
