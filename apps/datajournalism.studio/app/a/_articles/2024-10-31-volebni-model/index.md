---
title: "Volební model: Kdo má šanci na křesla ve Sněmovně a kdo bude vládnout"
date: "2024-10-31"
author: "Mahdalová & Škop"
excerpt: "Kdyby se dnes konaly volby, čtyřkoalice by se nad vodou držela jen stěží."
coverImage: "images/poll_tracker.png"
filter: ["blog"]
tags: ["polls", "Czechia"]
promoted: 0
---

Kdyby se dnes konaly volby, čtyřčlenná koalice bez Pirátů (ODS, TOP 09, KDU-ČSL a STAN) by se nad vodou držela jen stěží. A dlužno dodat, že i silnější varianta s Piráty by nyní měla dost malé šance. Naděje na získání většiny 101 mandátů jsou nyní pro tyto strany mizivé a případné spojení KSČM a SOCDEM jim může pořádně zavařit. Podobně jako Přísaha v tandemu s Motoristy, kteří by se nyní dostali do Sněmovny naprosto bez potíží.

Stejně jako v předchozím volebním období, i nyní od posledních sněmovních voleb zpracováváme všechny relevantní průzkumy a zaznamenáváme vývoj šancí jednotlivých politických stran. Data pravidelně aktualizujeme s každým novým průzkumem.

Na úvod důležité upozornění: Průzkumy zachycují nálady veřejnosti v době, kdy byla data sbírána, nikoli v okamžiku zveřejnění ⇒ poslední samostatně publikovaný průzkum tedy nemusí odrážet nejnovější postoje voličů. To je důvod, proč se soustředíme na celkové trendy a dlouhodobé sledování, namísto jednorázových výkřiků, které navíc mnohdy bývají staršího data a nijak neodrážejí současnou realitu.

Od srpna 2024 sledujeme „závod“ nejen podle jednotlivých stran, ale také podle koalic, které se očekávají ve volbách do Sněmovny v roce 2025. Tento pohled lépe odráží aktuální politickou situaci – například koalice Spolu (ODS, TOP 09 a KDU-ČSL) a nové spojenectví hnutí Přísaha a Motoristů.

<iframe src='https://flo.uri.sh/visualisation/20050986/embed' title='Interactive or visual content' className='flourish-embed-iframe' frameBorder='0' scrolling='no' width="100%" height="600px" allowFullScreen></iframe>

```box
#### Jak ovládat graf a jak ho interpretovat
- Klíčový graf výše zobrazuje vývoj volebních modelů podle všech agentur od voleb 2021. Kliknutím na stranu v legendě v interaktivní verzi zobrazíte její detaily, nebo si můžete vybrat pouze konkrétní agenturu.
- Po najetí myší na bod v grafu se zobrazí podrobnosti konkrétního průzkumu (agentura, střední datum, kdy průzkum probíhal, a samozřejmě konkrétní naměřený výsledek vybrané strany).
- Kliknutím na položky menu lze filtrovat agentury nebo jednotlivé strany.
- Pro návrat k původnímu zobrazení klikněte znovu na legendu.
- Linky znázorňují vážený průměr, jak se vyvíjí v čase.
```

S každým novým průzkumem přepočítáváme vážený průměr dle metodiky [Mandáty.cz](https://mandaty.cz), přičemž reflektujeme dobu sběru dat, nikoli jejich zveřejnění. Názory voličů se totiž mohou měnit – proto má průzkum provedený v srpnu menší váhu než aktuálnější data ze října. V grafu je tedy logicky zobrazený vážený průměr, v němž je jsou zohledněna časová období.

## Aktuální šance na vstup do Sněmovny

| Strana                        | Šance na vstup do Sněmovny                                    |
|-------------------------------|---------------------------------------------------------------|
| ANO                           | > 99 %                                                        |
| SPOLU                         | > 99 %                                                        |
| STAN                          | > 99 %                                                        |
| Přísaha a Motoristé sobě      | 95 %                                                          |
| SPD                           | 85 %                                                          |
| Piráti                        | 85 %                                                          |
| KSČM (samostatně)             | 25 %                                                          |
| SOCDEM (samostatně)           | 5 %                                                           |
| * Příp. koalice KSČM a SOCDEM | 85 %                                                          |

Přepočet na šance na vstup do Sněmovny právě teď velice nahrává spojení KSČM a SOCDEM. Samostatně mají totiž na překročení pětiprocentního kvóra jen malé šance (KSČM 25 %, SOCDEM pouhých 5 %), zatímco ve spojení jejich šance poskočí na 85 %.

Zásadní je také potenciální společná kandidatura Přísahy a Motoristů. Toto uskupení má nyní takřka jistotu, že by do Sněmovny dostalo (kdyby se volby konaly dnes).

## Aktuální šance na stojedničku
🔴 Pokud by KSČM a SOCDEM kandidovaly samostatně

| Složení koalice                                               | Šance na většinu |
|---------------------------------------------------------------|------------------------------------------------------|
| ANO a některé další opoziční strany: Přísaha a Motoristé sobě, SPD, KSČM | 95 %                                                |
| ANO a Přísaha a Motoristé sobě                                | 30 %                                                |
| ANO a SPD                                                     | 20 %                                                |
| ANO a SPOLU                                                   | > 99 %                                              |
| 5K: SPOLU, STAN a Piráti                                      | 5 %                                                 |
| 4K, dnešní vláda: SPOLU a STAN                                | < 1 %                                               |

## Aktuální šance na stojedničku - KSČM a SOCDEM
🔴 Pokud by se KSČM a SOCDEM v kandidatuře spojily
| Složení koalice  | Šance na většinu |
|------------------|------------------|
| ANO a další opoziční strany: Přísaha a Motoristé sobě, SPD, příp. koalice KSČM a SOCDEM | 99 %  
| 5K: SPOLU, STAN a Piráti  | 1 %
| 4K, dnešní vláda: SPOLU a STAN | 0 % |

Stávající koaliční uskupení pěti stran (ODS, TOP 09, KDU-ČSL, Piráti a STAN) mají v tuto chvíli jen mizivou šanci na opětovné sestavení stojedničky. Spojení komunistů a SOCDEM by jejich šance ještě snížilo.

Samozřejmě největší šance na většinu má nesourodá koalice ANO, SOCDEM ve spojení s KSČM, Přísaha a Motoristé a SPD. Šance 99 % však obsahuje více variant: počítá i s možnostmi, kdy se některá z uvedených stran do Sněmovny vůbec nedostane. Nebo se dostane, ale nebude pro sestavení vládní většiny potřeba.

_Pozn.: Jednotlivě strany koalice Spolu už v přehledu neuvádíme, protože tato trojice politických subjektů oznámila, že bude znovu kandidovat v tomto koaličním uskupení._

```box
## Klíčová otázka: proč se průzkumy liší?

Volební model odráží aktuální rozložení voličské přízně a zahrnuje odpovědi těch, kteří mají v plánu volit. Průzkumy se pak liší metodikou jednotlivých agentur – některé využívají osobní rozhovory, jiné telefonické nebo online dotazování.

Důležitou roli hrají voliči, kteří ještě nejsou rozhodnuti nebo váhají mezi stranami. Jejich rozhodnutí má zásadní vliv na přesnost průzkumů – strany, které dokážou aktivizovat tyto nerozhodnuté voliče či nevoliče, mohou nakonec dosáhnout lepšího volebního výsledku.
```
