---
title: "Timothy Snyder: Samozřejmě, že je to puč"
date: "2025-02-05"
author: "Mahdalová & Škop"
excerpt: "Když přehlédnete zjevné, ztratíte stát."
coverImage: "images/snyder.png"
filter: ["kontext"]
tags: ["zahraničí", "USA", "volby", "vláda", "Trump", "Musk"]
---
Představte si, že by to probíhalo takhle: Deset Tesla cybertrucků, natřených maskovacími barvami s obrovským znakem X na střeše, jak hlučně projíždějí Washingtonem, pneumatiky skřípou. Vyskakuje z nich několik desítek mladíků v červenočerném „brnění“ Devil’s Champion. Zahajlují, popadnou zbraně a nabíhají do budov ministerstev za pokřiku hesel jako „veškerou moc nejvyššímu vůdci Skibidi Hitlerovi“.

Takhle probíhaly v dějinách puče. Mocenské centrum existovalo jako fyzické místo. Když jste ho obsadili a vyhnali úřadující činitele, fakticky jste se tím zmocnili vlády. Kdyby tedy ozbrojený dav s podivnými symboly vtrhl do vládních budov, Američané by to okamžitě vyhodnotili jako pokus o puč.

A takový puč by také selhal.

## Digitální zbraně

Teď si ale představte, že by to probíhalo jinak

Namísto ozbrojeného komanda přichází do vládních budov několik desítek mladých mužů v civilu, vyzbrojených pouze flash disky. Vyastačí si s technologickým žargonem a mlhavými odkazy na rozkazy „shora“ a získávají přístup k základním IT systémům federální vlády. Poté dají svému Nejvyššímu vůdci přístup k vládním databázím a pravomoc zastavit či spustit jakékoli státní platby.

Tento převrat právě probíhá. A pokud jej nepoznáme a nepojmenujeme, mohl by být úspěšný.

## Moc ve 21. století není fyzická, ale digitální

Ve třetí dekádě jednadvacátého století už moc není fyzická, ale digitální. Budovy a lidé v nich jsou jen ochrannou vrstvou; to, co skutečně řídí stát, jsou počítačové systémy. Na nich závisí celý chod vlády, která je (aspoň v principu) demokratická a založená na právech jednotlivce.

To, co Musk a jeho tým provádějí, je puč, protože moc přebírají lidé, kteří na ni nemají žádné právo. Elon Musk nebyl zvolen do žádné funkce. Neexistuje žádný úřad, který by mu dal oprávnění dělat to, co dělá. Všechno je to nezákonné. A je to puč i ve svých cílech: zničit demokratické procesy a porušit lidská práva.

Když Musk získává data o nás všech, šlape po právu na soukromí a důstojnost. Zároveň porušuje výslovné i implicitní dohody, které máme se státem, například když platíme daně nebo splácíme studentské půjčky. Vlastnictví těchto dat mu dává nástroje k vydírání a k páchání dalších zločinů.

Pokud Musk získá schopnost zastavit platby ministerstva financí, demokracie ztratí smysl. Volíme si zástupce do Kongresu, kteří schvalují zákony určující, jak se utratí naše daně. Pokud ale Musk může tento proces zablokovat na úrovni samotných plateb, pak zákony přestanou mít smysl. A pokud zákony nemají smysl, pak nemá smysl ani Kongres, naše hlasy, stejně jako naše občanství.

## Jde o boj demokracie proti oligarchii 🔥 

Odpor proti tomuto puči je obranou člověka před digitální mocí a demokracie před oligarchií. Pokud Musk ovládne tyto digitální systémy, republikánští politici budou stejně bezmocní jako demokraté. Instituce, které sami pomáhali vytvořit, mohou být jednoduše „vymazány“, jak Musk sám říká.

A prezident Trump bude hrát podle Muskových pravidel. Bez přístupu k počítačovým systémům federální vlády totiž nemůže dělat skoro nic. Tohle mu ale nikdo neřekne – ani jemu, ani jeho příznivcům.

Probíhá puč – proti Američanům jakožto lidem s právy a důstojností i jako občanům demokratického státu. S každou další hodinou, kdy si to neuvědomíme, se zvyšuje pravděpodobnost, že převrat bude dokonán.
