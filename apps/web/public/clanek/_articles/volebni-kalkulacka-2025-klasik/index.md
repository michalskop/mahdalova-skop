---
title: "Volební kalkulačka: nástroj, který skutečně rozhoduje"
date: "2025-10-01"
author: "Kateřina Mahdalová"
filter: ["kontext"]
coverImage: "images/volebni-kalkulacka-klasik-2025a.png"
tags: ["volební kalkulačka", "VAA", "volby2025", "demokracie", "volby", "sněmovna"]
description: "Proč Volební kalkulačka není hračka, ale analytický nástroj, který může rozhodnout i o mandátech ve Sněmovně."

---

# Volební kalkulačka: nástroj, který skutečně rozhoduje

Zbývají dva dny do voleb a třetina voličů stále váhá. Ne proto, že by o politiku nestáli – zkrátka se rozhodují mezi dvěma či třemi stranami, které jim dávají smysl. Právě pro ně je Volební kalkulačka nejužitečnějších pět minut před volbami. Dejte o ní vědět všem, kterým záleží na tom, aby jejich hlas skutečně odpovídal tomu, v co věří.

Volební kalkulačka není hračka. Je to analytický nástroj, který už více než dvě dekády patří k demokratické infrastruktuře v mnoha evropských zemích. Neříká lidem, koho mají volit – umožňuje jim porovnat vlastní postoje s postoji stran na konkrétních otázkách. A to je něco, co billboardy, slogany ani emotivní kampaně nikdy nenahradí.

Originální česká Volební kalkulačka patří mezi nejpropracovanější v Evropě. Připravujeme ji stále dokola už od roku 2006 - samozřejmě nejen my dva coby analytici (Kateřina Mahdalová a Michal Škop), ale ve spolupráci s experty a expertkami z oblastí politologie, sociologie, práva a mnoha dalších oborů. Na její přípravě se podílejí průzkumné agentury, řada nevládních či profesních organizací. Ty přinášejí klíčová témata - nikoli ta, která se snaží nastolovat samotné kandidující subjekty (lithium, migrace či další témata, mnohdy jen účelově akcentovaná).

Klíčovou předností tradiční Volební kalkulačky je i shrnutí skutečných hlasování poslanců ve Sněmovně s pozicemi stran (znáte pod názvem **Inventura hlasování**) – voliči a voličky tak vidí, jak poslanci a poslankyně opravdu hlasovali. Je to důležité, neboť řada z nich usiluje o znovuzvolení.

Samozřejmě že i letos se objevilo několik pokusů o volební kalkulačky, které se snaží těžit z dobré pověsti originálu. A i letos vidíme, že špatně postavená kalkulačka může voliče spíš zmást než pomoci. Proto je důležité rozlišovat mezi nástroji, které mají ověřenou metodiku a nezávislost, a těmi, které leckdy vznikly narychlo, mnohdy bez odborného zázemí. Metodika spojuje osvědčené mezinárodní přístupy s originálním zpracováním přizpůsobeným specifikům české politické scény. Za dvě dekády vzniklo přes **150 verzí kalkulaček** pro všechny typy voleb a využily je miliony voličů – například v prezidentských volbách 2023 více než **2,5 milionu lidí**.

A vliv kvalitně vytvořené kalkulačky? Ten je měřitelný. Volby se v Česku často lámou na jednotkách tisíc hlasů. Mezinárodní výzkumy ukazují, že volební kalkulačky mají reálný dopad na volební chování. V Nizozemsku panelové studie dokázaly, že doporučení kalkulačky [**StemWijzer**](https://en.wikipedia.org/wiki/StemWijzer) může změnit volbu nerozhodnutého voliče. V Německu průzkumy potvrzují, že [**Wahl-O-Mat**](https://en.wikipedia.org/wiki/Wahl-O-Mat) – který využívá až polovina mladých voličů – nejen pomáhá při výběru strany, ale také zvyšuje pravděpodobnost, že člověk vůbec půjde volit. Švédské studie ukázaly, že kalkulačky vedou lidi k tomu, aby si více četli programy stran a diskutovali o konkrétních tématech místo opakování prázdných sloganů.

## Co tedy víme:

 ✅ Při stovkách tisíc uživatelů a prokázaném vlivu na volební chování může mít kalkulačka měřitelný dopad na výsledek voleb.  
 ✅ V těsných volbách, kde se mandáty lámou na tisících hlasů, může být tento efekt rozhodující.  
 ✅ Teoretické modelování ukazuje, že při vysokém počtu uživatelů a těsných výsledcích by kalkulačka mohla ovlivnit rozdělení mandátů.  

Vliv na volební účast potvrzují data z různých zemí: v Německu 8 % uživatelů uvedlo, že je kalkulačka motivovala jít volit, v Nizozemsku 12 %, ve Finsku dokonce 22 %. Co se týče změny volby, průzkumy zaznamenaly 3–10 % voličů, kteří kvůli kalkulačce změnili preferenci. V českém kontextu, kde se rozhoduje o 200 mandátech a kde těsné výsledky jsou běžné, může být tento efekt klíčový. V české prostředí to znamená, že při těsných výsledcích může kalkulačka reálně ovlivnit rozložení hlasů tak, že rozhodne o obsazení jednoho až dvou mandátů. To není spekulace – je to měřitelný efekt nástroje, který ročně použijí stovky tisíc voličů v okamžiku, kdy se finálně rozhodují.

Jedna věc se opakuje napříč zeměmi: **Volební kalkulačka snižuje informační bariéru.** V prostředí, kde existuje mnoho stran a složité koaliční kombinace, pomáhají voličům rychle a férově zjistit, kdo je jim nejbližší. A nemají vliv jen na voliče. V Německu nebo Nizozemsku se politické strany pečlivě rozhodují, jak na otázky odpovědět, protože vědí, že jejich postoje uvidí miliony lidí. Kalkulačka tak odhaluje vágnost, mlžení i vyhýbání se odpovědím – a tím vrací do politiky věcnost a konkrétnost.

Právě proto je ale důležité, aby byla dobře udělaná. Záleží na výběru otázek, které musí reflektovat témata důležitá pro veřejnost, nikoli jen pro samotné strany. Záleží na transparentní metodice a na vysvětlení, jak se pozice stran počítají. A v neposlední řadě na dostatečné šíři a nezávislosti autorů a autorek, kteří nesmějí podléhat politickému tlaku. Tyto standardy originální Volební kalkulačka dlouhodobě dodržuje – a právě proto ji voliči znají a důvěřují jí.

Pokud vám tedy někdo tvrdí, že Volební kalkulačka je k ničemu, můžete mu říct, že se mýlí. Mezinárodní výzkumy dokládají, že tento nástroj motivuje lidi jít volit, zvyšuje informovanost, nutí strany mluvit jasně a při těsných výsledcích může rozhodnout o konkrétních mandátech. V zemi, kde třetina lidí do poslední chvíle váhá, je to víc než jen hračka. Je to součást demokratické výbavy – a originální česká Volební kalkulačka od **KohoVolit.eu** patří mezi ty nejlepší v Evropě.
