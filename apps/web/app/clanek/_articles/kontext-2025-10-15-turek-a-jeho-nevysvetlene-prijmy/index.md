---
title: "Peníze odnikud: Stále nevysvětlené příjmy Filipa Turka"
date: "2025-10-15"
author: "Mahdalová & Škop"
excerpt: "Turek střídá verze o svých miliónových příjmech: jednou z firem, podruhé z 'freelancerských' konzultací. Účetnictví však vyplácení odměn majiteli neprokazuje a čísla nedávají ekonomický smysl."
coverImage: "images/filip-turek-prijmy-nejasne-prijmy-mahdalova-skop.webp"
filter: ["kontext"]
tags: ["Filip Turek", "finance", "Evropský parlament", "Sbírka listin", "střet zájmů"]
promoted: 80
---
Přinášíme dlouhodobě opomíjenou část příběhu poslance Filipa Turka: **původ a věrohodnost jeho peněz**.  

V oficiálních prohlášeních o svých příjmech pro Evropský parlament Filip Turek uváděl **10 000 € měsíčně** – nejprve jako výplaty ze svých dvou firem, později jako „freelancerské konzultace v automobilovém průmyslu“. Jenže **české účetní výkazy jeho firem žádné odměny majiteli neobsahují, ba dokonce přímo zmiňují, že Turek coby majitel žádné příjmy z těchto firem neměl**. A jejich hospodaření takové vysoké platby ani neumožňuje.

Tento text navazuje na naše tři předchozí díly, v nichž jsme krok za krokem ověřovali Turkovy veřejné sebeprezentace:  
- [*Jak europoslanec Turek doopravdy závodil ve formuli (13. 5. 2025)*](https://www.mahdalova-skop.cz/clanek/analyza-2025-05-13-jak-europoslanec-turek-doopravdy-zavodil-ve-formuli)  
- [*Europoslanec Turek: Prezident dvou spolků, jeden má 3 členy, druhý nefunguje (14. 5. 2025)*](https://www.mahdalova-skop.cz/clanek/kontext-2025-05-14-europoslanec-turek-prezident-dvou-spolku)  
- [*Peníze odnikud: Záhadné miliony europoslance Turka (16. 5. 2025)*](https://www.mahdalova-skop.cz/clanek/analyza-2025-05-16-penize-odnikud-zahadne-miliony-europoslance-turka)  

Všechna dosavadní zjištění se nyní sbíhají v jedinou, dosud nezodpovězenou otázku: **Kdo Filipa Turka skutečně platí – a kdo ho platil před nástupem do Evropského parlamentu?**
---

## Dva příběhy: jeden pro Brusel, druhý pro Prahu

V **prvním prohlášení pro Evropský parlament (18. 7. 2024)** Turek uváděl, že pobírá 10 000 € měsíčně ze svých firem *Art of Performance* a *Transgas (neplést s Transgas a. s.)*.

Když organizace DeSmog (mezinárodní investigativní platforma zaměřená na odhalování dezinformací a lobbistických vlivů v oblasti klimatu, energetiky a veřejné politiky) upozornila, že tyto firmy takové peníze **nevydělávají** a **nevyplácejí**, Turek přepsal **druhé prohlášení (24. 9. 2024)**: částka zůstala, změnil se jen zdroj –  
> *„Poradenství v oblasti automobilového průmyslu – osoba samostatně výdělečně činná, odhadovaná měsíční částka 10 000 eur.“/“Consultancy in the field of the automotive industry – Freelancer, €10 000 estimated monthly amount.”* 

Na papíře tedy zůstal několikamilionový roční příjem, jen se přesunul z firemní kolonky do „freelancingu“. 

### Turkovy tři různé verze o freelancingu

_Fakta k freelancingu: Turkovo tvrzení, že měl tyto příjmy v rámci své živnosti, nelze ověřit. V 2010 si Turek založil živnost na hostinskou činnost. Z podrobnějších údajů vyplývá, že v té době měl provozovnu v prostorách na pražském Jižním městě, ovšem toto provozování ukončil hned následující rok 2011. A od roku 2012 pak Turek svůj jediný živnostenský list pozastavil. Po dvanácti letech, v srpnu 2024, se Turkovo působení rozšířilo o volné živnosti._

Na jaře dvě média ([DeSmog](https://www.desmog.com/2025/03/31/czech-mep-filip-turek-climate-role-cars-consultant/) a [Deník Referendum](https://denikreferendum.cz/clanek/237285-turek-)) upozornila na Turkův střet zájmů: Turek je zpravodajem evropského výboru regulujícího automobilový průmysl, a zároveň nově v druhém prohlášení tvrdí, že dostává oněch 250 000 Kč měsíčně za “konzultace v oblasti automobilového průmyslu“.

V té stejné době ale byl ale v [televizní debatě](https://cnn.iprima.cz/hadka-o-zbrojeni-a-evropskou-federaci-kolegy-tlaci-neco-v-hlave-rypl-si-kolar-do-turka-470567) na Primě dotázán, od koho tyto peníze dostává. A odpověděl, že je dostává "od mé vlastní firmy" - čímž popíral, že by měl těch čtvrt milionu měsíčně jakožto nezávislý konzultant v automobilovém průmyslu.

V rozhovoru pro [Financial Times](https://www.ft.com/content/0466edf4-4fdd-4c9d-be75-eb3ef2f69e00) z tohoto týdne Turek říká, že jeho poradenská činnost „*se zaměřuje výhradně na veterány a vozy investiční třídy*“. Sice stále jde o oblast automobilů ale nikoliv o oblast *automobilového průmyslu*, jak napsal v onom druhém prohlášení pro Evropský parlament. Ve svém vyprávění pro Financial Times byl tedy Turek zároveň „nezávislým automobilovým konzultantem s příjmem 126 000 eur ročně navíc k platu europoslance“.

---
## Žádné smlouvy, nulové příjmy

Nyní se ale vraťme k Turkovu firemnímu podnikání. 

Zatímco v Evropském parlamentu ještě v polovině roku 2024 uváděl, že má ze svých firem příjem čtvrt milionu korun měsíčně, pro české úřady za stejnou dobu Turek hlásil něco úplně jiného: jeho firmy měly **nulové výplaty majiteli a přímo s Turkem ani žádné smlouvy.** Účetní výkazy uložené ve **Sbírce listin** dokládají, že Turek od svých firem v letech 2022–2024 **nedostal ani korunu.**

Takto vypadá podrobný přehled Turkových finančních záležitostí v oblasti podnikání, jak je napsal do přehledu pro Evropský parlament a jeho firmy poslaly do Sbírky listin.

| Příjmy F. Turka z vlastních firem (ročně)- rozdíly v dokumentech                            | 2024             | 2022–2023       |
|----------------------------------|------------------|-----------------|
| Prohlášení v Europarlamentu     | 2 – 3 miliony*   | 150 tisíc       |
| Účetní dokumenty firem          | 0                | 0               |

\* _Původ 1 milionu není z dokumentů jasný_

## Rozdílná prohlášení pro úřady

Hlavní problém spočívá v tom, že Turek říká něco jiného v oficiálních prohlášeních pro Evropský parlament, a zcela odlišná data jsou v účetnictví jeho firem, které předkládá českým finančním úřadům. V obou případech jde o oficiální dokumenty, kde by nepravdivé údaje mohly mít právní důsledky.

Turek podal dvě různá prohlášení o příjmech pro Evropský parlament – [první 18. července 2024](https://www.europarl.europa.eu/erpl-app-public/mep-documents/DPI/10/86d80dc1-0ceb-4634-a3e0-a40e18ba0074_1721311200881.pdf) (krátce po nástupu do funkce) a aktualizované [druhé 24. září 2024](https://www.europarl.europa.eu/erpl-app-public/mep-documents/DPI/10/ac6e8cff-b1eb-42f2-a251-fcd1c3ac1558_1728303852680.pdf). Změny mezi těmito prohlášeními jsou zásadní.

Nyní se zaměřujeme na Turkova prohlášení v Evropském parlamentu. Ta se uvádějí v souladu s [kodexem europoslance](https://www.europarl.europa.eu/pdf/meps/Code_of_Conduct_20240918_CS.pdf), kde se uvádí, že “pokud poslanec nepředložil prohlášení o soukromých zájmech, nemůže být zvolen do žádné funkce v Parlamentu nebo v jeho orgánech”. 

Podrobný rozpis Turkových prohlášení v EP vypadá takto:

| Turkovy firmy: Původní prohlášení v EP (červenec 2024)                                 | Turkovy firmy: Upravené prohlášení v EP (září 2024)                                 |
|----------------------------------------------------------|------------------------------------------------------|
| Art of Performance: 5 000 EUR / měs. (125 000 Kč)        | Art of Performance: 500 EUR / měs. (12 500 Kč)      |
| Transgas**: 5 000 EUR / měs. (125 000 Kč)                | Transgas: 0 EUR                                     |
|                                                          | Konzultace v oblasti automobilového průmyslu:       |
|                                                          | 10 000 EUR / měs. (250 000 Kč)                      |
| **Celkem: 10 000 EUR / měs. (250 000 Kč)**               | **Celkem: 10 500 EUR / měs. (262 500 Kč)**          |

\*\* _Název Transgas (neplést s Transgas a. s.) rozebíráme níže._

Pozoruhodné je, že celková částka zůstala prakticky stejná – Turek jen změnil zdroj, odkud údajně peníze pocházejí. Tato změna nastala krátce poté, co média začala zpochybňovat, zda jeho firmy vůbec takové příjmy generují.

První prohlášení podal Turek v Evropském parlamentu 18. 7. 2024, druhé, upravené, potom 24. 9. 2024. Od té doby žádné nové nepředložil. Nový přehled má přitom podle kodexu europoslance podat při každé změně skutečnosti. To je důležité pro následující porovnání.

Pro lepší přehled, jak Filip Turek uvádní údaje o svých firmách, ještě jednou shrnujeme v tabulce, kde jsou doplněny roky 2022-23. Ani v těchto letech totiž nepanuje soulad s účetními dokumenty ve Sbírce listin. (Sbírka listin spadá pod správu Ministerstva spravedlnosti České republiky, ale vedením seznamů jsou pověřeny nezávislé rejstříkové soudy. Jedná se o krajské soudy místně příslušné k sídlu společnosti.)

| Pravidelné příjmy |Přehled z 18.7.2024                                   | Přehled z 24.9.2024                                  |
|---------------------------------------------------------|--------------------------------------------------------|--------------------------------------------------------|
| Majitel a jednatel: Art of Performance s.r.o. (2022–2023) | 500 EUR / měsíc                                        | 500 EUR / měsíc                                       |
| Majitel a jednatel: Art of Performance s.r.o. (2024)     | 5 000 EUR / měsíc                                      | 500 EUR / měsíc (nově) \| 5 000 EUR / měsíc (dříve)    |
| Jednatel: Transgas s.r.o. (2024)                         | 5 000 EUR / měsíc                                      | 0 EUR                                                 |
| Konzultace v oblasti automobilového průmyslu – freelancer | –                                                    | 10 000 EUR / měsíc                                    |

## Art of Performance: nulové výplaty v účetnictví

Turek v polovině roku 2024 v rozhovoru pro Hospodářské noviny tvrdil (viz box), že jeho firmy v tomto roce vydělají "podstatně více". Realita je však opačná - Art of Performance [v roce 2024](https://or.justice.cz/ias/ui/vypis-sl-detail?dokument=85570964&subjektId=945437&spis=1042137) zaznamenala propad tržeb na pouhých cca 700 000 korun za celý rok 2024 (viz graf níže) a vykázala provozní ztrátu přes 1 milion korun. 

Co je zajímavé, tuto velkou ztrátu firma v účetnictví pokryla položkou nazvanou "ostatní finanční výnosy". Tato účetní položka běžně zahrnuje např. kurzové zisky firem - což se ale Turkovy malé firmy s největší pravděpodobností netýká vzhledem k tomu, že dlouhodobě nemá skoro žádný majetek ani pohledávky.

```box
Hospodářské noviny (22. 7. 2024)

Turek o svých uvedených letošních příjmech říká, že jsou to zatím jen odhady. Obě firmy ale prý budou letos vydělávat podstatně více. „Transgas má letos posledních pět měsíců příjmy až 170 tisíc, protože fakturuje příjmy za prodej knihy Hranatá legenda o mně. Jen první týden se jí prodalo za 550 korun 3000 kusů, je to bestseller. A bude se zabývat i prodejem mého merche, například košilí s mým obličejem. Jak jsem teď známější, je o takové věci zájem,“ popsal.

Firma Art of Performance se zase podle Turka zabývá klasickými anglickými vozy a vlastní mnoho náhradních dílů pro sběratelská auta. „Náhradní díly se nyní budou prodávat, což zvýší její tržby. A v prosinci ještě prodala auto za 4,5 milionu, což ještě budu do přiznání doplňovat,“ dodal. Předseda strany Motoristé sobě Petr Macinka pak v reakci na uvedená čísla HN pouze sdělil, že o firmách a příjmech Turka nic neví. „Vůbec jsme se o tom nebavili a přiznám se, že mě to nezajímá, nemám k tomu co říct,“ uvedl.

[celý článek zde](https://archiv.hn.cz/c7-67344090-1320cc-393457007bcff0e)

```

Vzhledem k dalším údajům v účetnictví se nabízí vysvětlení, že firma byla v roce 2024 finančně podpořena nějakou spřízněnou osobou nebo společností. Podobná situace nastala už v roce 2021, kdy Turkova firma měla výrazně vyšší výdaje na provoz (spotřeba materiálu, energie, služby), než kolik sama utržila. I tehdy se objevila finanční injekce, která tyto ztráty vyrovnala.

V obou případech šlo o peníze, které by jinak firmu přivedly do vážné ztráty. Nemohlo jít o bankovní půjčku (ta by se v účetnictví projevila jinak) a jak jsme vysvětlili, pravděpodobně nešlo ani o kurzové rozdíly. Z veřejně dostupných údajů však nemůžeme s jistotou určit, odkud tyto peníze pocházely.

Firma sama uvádí, že s ní Turek neměl v letech [2022](https://or.justice.cz/ias/ui/vypis-sl-detail?dokument=76271448&subjektId=945437&spis=1042137), [2023](https://or.justice.cz/ias/ui/vypis-sl-detail?dokument=80924883&subjektId=945437&spis=1042137) ani [2024](https://or.justice.cz/ias/ui/vypis-sl-detail?dokument=85570966&subjektId=945437&spis=1042137) uzavřeny žádné smlouvy - pracovněprávní, obchodní ani občanské. To odpovídá i účetním údajům, které jednoznačně uvádějí, že majiteli byla v letech 2022 až 2024 vyplacena přesně nula korun (viz Výkazy zisku a ztráty [2022](https://or.justice.cz/ias/ui/vypis-sl-detail?dokument=76271446&subjektId=945437&spis=1042137)-[2024](https://or.justice.cz/ias/ui/vypis-sl-detail?dokument=85570964&subjektId=945437&spis=1042137), řádek M).

**Tedy znovu: proč v přehledu pro Evropský parlament Filip Turek uvádí příjmy, které oficiálně mít nemohl?**

Téma nyní v dubnu otevřel [Deník N](https://denikn.cz/1700411/z-ceho-si-turek-vyplacel-stovky-tisic-mesicne-europoslanec-nechce-vysvetlit-nejasnosti/?ref=tit), který se pozastavoval nad tím, z čeho si Turek vyplácel stovky tisíc měsíčně. Poté zveřejnila své účetnictví i druhá Turkova firma a otázky ještě přibyly.

<iframe src='https://flo.uri.sh/visualisation/22796141/embed' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>
_Výsledky Turkovy firmy Art of Performance, která se zabývá automobilovými veterány. Údaje za rok 2019 firma do Sbírky listin nedodala._

## Transgas: druhá firma, stejná nula
Druhou firmou, kterou Filip Turek vlastní, je Transgas s. r. o. Z té, podle prvního červencového přehledu v Evropském parlamentu, měl Turek v roce 2024 dostávat 5000 EUR (125 000 Kč) měsíčně; v aktualizovaném podání ze září už ale tento příjem neuvádí.

[Oficiální účetní dokumenty](https://or.justice.cz/ias/ui/vypis-sl-detail?dokument=85570966&subjektId=945437&spis=1042137) však ukazují, že ani tato firma Turkovi podle účetnictví nevyplatila ani korunu. Transgas do konce roku 2023 nevyvíjel prakticky žádnou činnost a [v roce 2024](https://or.justice.cz/ias/ui/vypis-sl-detail?dokument=86024524&subjektId=975612&spis=1079121) utržila jen 1,2 milionu korun, ale výdaje měla ještě vyšší, tedy ocitla se v mírné provozní ztrátě, kterou opět dorovnal blíže nespecifikovaný výnos (145 tisíc Kč). Za těchto okolností firma neměla ani kde vzít prostředky na vyplácení vysokých odměn, které Turek uvádí.

```box
### Není Transgas jako Transgas

Turkova firma Transgas s.r.o. není totožná se starší [akciovou společností Transgas](https://cs.wikipedia.org/wiki/RWE_Supply_%26_Trading_CZ), která zanikla, ani nejde o velkou kanadskou firmu [TransGas](https://en.wikipedia.org/wiki/TransGas). To jen Turek založil v roce 2017 společnost s ručením omezeným se stejným jménem. Tato Turkova firma provozuje od roku 2024 [eshop](https://www.hranatymerch.cz/obchodni-podminky/).
```

## Peníze odnikud
Podtrženo sečteno, europoslanec Filip Turek:
- Deklaruje v oficiálních dokumentech příjmy, které podle účetnictví jeho firem neexistují
- Když je tato skutečnost zpochybněna, náhle změní zdroj svých příjmů, ale zachová téměř stejnou sumu
- O těchto posledních příjmech (vedle příjmu europoslance) říká 3 rozdílné verze:
- V prohlášení pro Evropský parlament tvrdí, že jeho aktuální měsíční příjmy pocházejí z konzultací v odvětví, které sám reguluje
- V televizní diskuzi ale říká, že jde o příjmy z jeho vlastních firem
- V rozhovoru z minulého týdne se vrací k tomu, že jde o příjmy z konzultací, ale v oblasti autoveteránů a investičních vozů
- Na přímé dotazy médií k původu svých peněz nereaguje

---

## Stále stejný vzorec
Když jsme analyzovali i další Turkovy příběhy – třeba [údajný „bestseller“ Hranatá legenda](https://www.mahdalova-skop.cz/clanek/analyza-2025-05-13-jak-europoslanec-turek-doopravdy-zavodil-ve-formuli), [spolky s pár členy](https://www.mahdalova-skop.cz/clanek/kontext-2025-05-14-europoslanec-turek-prezident-dvou-spolku) nebo [přehnané závodní úspěchy](https://www.mahdalova-skop.cz/clanek/analyza-2025-05-13-jak-europoslanec-turek-doopravdy-zavodil-ve-formuli) – vždy se ukázalo totéž: velká tvrzení, ale velmi přehnaná nebo neověřitelná.

Finální závěr se proto od jara nemění: oficiální dokumenty se rozcházejí, účetnictví neprokazuje deklarované výplaty a veřejná tvrzení mají několik varint.

Filip Turek se mezitím přesunul do Poslanecké sněmovny, ale to nic nemění na otázce, kdo mu platí nebo do nedávna platit čtvrt milionu korun měsíčně. Nebo zda tyto peníze vůbec existovaly.

<div style={{ textAlign: 'center', marginTop: '2em' }}>┃┃┃</div>
<div style={{ textAlign: 'center' }}>**Mahdalová & Škop – Data, která ukazují, odkud (ne)přicházejí Turkovy peníze.**</div>
