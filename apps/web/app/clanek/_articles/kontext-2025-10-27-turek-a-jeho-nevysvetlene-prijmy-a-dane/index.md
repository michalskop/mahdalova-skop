---
title: "Nejen příjmy, ale i nevysvětlené daně Filipa Turka"
date: "2025-10-27"
author: "Kateřina Mahdalová & Michal Škop"
excerpt: "Neoprávněné podnikání, zkrácení nebo neodvedení daně či neregistrace k DPH, to jsou podezření, kterým nyní čelí poslanec Filip Turek. "
coverImage: "images/turek-zapujcky.webp"
filter: ["kontext"]
tags: ["Filip Turek", "podnikání", "politika", "daně"]
promoted: 91
---

## Turkovy (ne)přiznané konzultace

Neoprávněné podnikání, zkrácení nebo neodvedení daně či neregistrace k DPH, to jsou podezření, kterým nyní čelí poslanec Filip Turek. Z jeho vlastních oficiálních prohlášení v Evropském parlamentu vyplývá, že má vysoké příjmy, ale zároveň se neregistroval k odvodu DPH, ačkoli by ze zákona měl tuto povinnost (pokud o svých příjmech mluví pravdu v EP). Z dalších dokumentů a smluv (na [stejné kauze pracuje i naše profesní kolegyně Zdislava Pokorná](https://denikn.cz/1878117/pochyby-kolem-turkova-podnikani-za-miliony-opravoval-a-prodaval-auta-zivnost-nemel/) z Deníku N) navíc vyplývá, že Filip Turek přijímal milionové částky na renovace vozidel v době, kdy neměl aktivní živnost a jeho firmy ještě neexistovaly.

Filip Turek si po svém zvolení europoslancem v červnu 2024 [rozšířil živnostenské oprávnění](https://rzp.gov.cz/verejne-udaje/cs/udaje/vyber-subjektu;ico=87300036;roleSubjektu=P/subjekt;ssarzp=A4f93c3889391bc48c237efd0c7aca56b3d52aaeff2a0fc6523472aff49ab47571a8a;historie=true) — od **srpna 2024** má vedenou širší živnost (oproti původní hostinské činosti, od roku 2012 pozastvaené), v níž jsou zahrnuty např. poradenské a obchodní činnosti. Ve svém posledním povinném písemném prohlášení pro Evropský parlament ze září 2024 [deklaruje příjmy ve výši 10 000 eur měsíčně, tedy zhruba tři miliony korun ročně]((https://www.mahdalova-skop.cz/clanek/kontext-2025-10-15-turek-a-jeho-nevysvetlene-prijmy)) (jako freelancer, nikoli z firem). 

Takový obrat mu podle českých zákonů zakládá povinnost registrace k DPH. V dostupných registrech však Filip Turek stále [nefiguruje jako plátce DPH](https://adisspr.mfcr.cz/adis/jepo/epo/dpr/apl_ramce.htm?R=/dpr/DphReg?ZPRAC=FDPHI1%26poc_dic=2%26OK=Zobraz) a neexistují žádné záznamy, že by tuto povinnost kdykoli v minulosti splnil. Ve svém původním prohlášení pro Evropský parlament z července 2024 uváděl, že má příjmy [ze svých firem Art of Performance s. r. o. a Transgas s. r. o.](https://www.mahdalova-skop.cz/clanek/kontext-2025-10-15-turek-a-jeho-nevysvetlene-prijmy)

Tento text navazuje na naše předchozí díly, v nichž jsme krok za krokem ověřovali Turkovy veřejné sebeprezentace:  
- [*Jak europoslanec Turek doopravdy závodil ve formuli (13. 5. 2025)*](https://www.mahdalova-skop.cz/clanek/analyza-2025-05-13-jak-europoslanec-turek-doopravdy-zavodil-ve-formuli)  
- [*Europoslanec Turek: Prezident dvou spolků, jeden má 3 členy, druhý nefunguje (14. 5. 2025)*](https://www.mahdalova-skop.cz/clanek/kontext-2025-05-14-europoslanec-turek-prezident-dvou-spolku)  
- [*Peníze odnikud: Záhadné miliony europoslance Turka (16. 5. 2025)*](https://www.mahdalova-skop.cz/clanek/analyza-2025-05-16-penize-odnikud-zahadne-miliony-europoslance-turka)
- [*Peníze odnikud: Stále nevysvětlené příjmy Filipa Turka (15. 10. 2025)*](https://www.mahdalova-skop.cz/clanek/kontext-2025-10-15-turek-a-jeho-nevysvetlene-prijmy)

## „Zápůjčky“ a milionové zakázky bez firem a živnosti

Z veřejných dokumentů, účetních výkazů a smluv vyplývá, že Filip Turek přijímal milionové částky na renovace vozidel v době, kdy neměl aktivní živnost a jeho společnosti ještě neexistovaly. Platby byly v dokumentech formálně označeny jako „zápůjčky“, ale jejich obsah a formulace odpovídají běžné zakázkové činnosti. 

Ve smlouvách se objevují formulace typu „záloha na prováděné práce“, „vyúčtování oprav“ nebo „předání vozidel po dokončení“ – tedy ustanovení typická pro smlouvy o dílo, nikoli pro půjčky mezi fyzickými osobami.

Podle Turkových vlastních výpovědí, zejména v autobiografické knize *Hranatá legenda*, začal podnikat už během vysokoškolských studií na Vysoké škole aplikovaného práva. Popisuje tehdy období, kdy _„už dávno vydělával“_, _„dělal obchod a import náhradních dílů a vzácných aut“_, _„našli jsme auto, prodali jsme auto, nebyl problém najít klienty”_, _„měl tolik zakázek, že je nestíhal“_ a _„pro podnikání jsem používal Mercedesy“_. Zároveň tvrdí, že během studia „dělal automechanika“.

Doby svého studia Filip Turek nikde výslovně neuvádí, ovšem lze ji z jeho popisů rekonstruovat přibližně na roky **2009–2013** (viz tabulka níže). V této době však žádná z jeho firem neexistovala – první z nich, **Art of Performance s.r.o.**, byla zapsána až v září 2016, stejně jako **Zapper-Club s.r.o.**; následovala **Transgas s.r.o.** v červnu 2017.

- **Art of Performance s.r.o.** (zapsaná 21. září 2016)  
- **Zapper-Club s.r.o.** (rovněž 21. září 2016; Turek byl jednatelem do února 2022 a společníkem do srpna 2023)  
- **Transgas s.r.o.** (zapsaná 28. června 2017)

Pokud by Turek v popisovaném období skutečně realizoval větší množství zakázek a obchodů, mohl tak činit pouze jako fyzická osoba–podnikatel. Ani to však nesedí: podle živnostenského rejstříku byla jeho živnost v té době **pozastavená**. Měl ji vedenou pouze na **hostinskou činnost**, kterou provozoval v malém baru na pražském Chodově (8. 9. 2010 – 28. 2. 2011). Podnikání s prodejem či opravami aut tedy legálně rozhodně neprovozoval.

## Studoval, podnikal, vydělával - ale na koho?

Smlouvy jsou na samotného Turka, ale firmy ještě neměl a svou jedinou živnost na hostinskou činnost pozastavenou.

- „Studoval jsem VŠAP (Vysoká škola aplikovaného práva), převažovala tam práva, ale míchalo se to s Jaguar Clubem, takže jsem třeba rok a půl dělal automechanika při studiu [...] a já už jsem tehdy [...] dávno vydělával. Chvíli jsem už i obchodoval na burze, dávno jsem dělal obchod a import náhradních dílů a vzácných aut do České republiky i jinam.“ (*Filip Turek, Hranatá legenda*)

Nabízí se sice možnost, že mohl působit jako spolupracovník či zaměstnanec jiného podnikatele, avšak texty smluv, které Filip Turek uzavíral se svými klienty, to vylučují. V žádné z nich totiž Turek nevystupuje jako zástupce jiné osoby či společnosti – je přímo uveden jako smluvní strana. Uzavírá smlouvy vlastním jménem a přijímá platby osobně, v hotovosti nebo na svůj účet. Kopiemi těchto smluv disponují redakce [Deníku N](https://denikn.cz/1878117/pochyby-kolem-turkova-podnikani-za-miliony-opravoval-a-prodaval-auta-zivnost-nemel/) a [Page Not Found](https://pagenotfound.cz/clanek/filip-turek-vyhrozoval-i-svym-klientum), které část dokumentů již zveřejnily; další podklady má naše redakce **mahdalova-skop.cz** k dispozici.

## Za hranou zákona

Obsah smluv i svědectví klientů jednoznačně naznačují, že Turek činnost vykonával samostatně a soustavně – tedy fakticky podnikal, aniž by k tomu měl příslušné oprávnění. Takové jednání přitom nelze považovat za bagatelní: podle § 251 trestního zákoníku může **neoprávněné podnikání** naplnit skutkovou podstatu trestného činu s trestem až **dva roky odnětí svobody**. 

Nadále také není zřejmé, zda Turek své tehdejší příjmy – které podle dostupných smluv a svědectví dosahovaly milionových částek – vůbec zdanil. Na přímé otázky, zda tyto výdělky přiznal a jaké měl daňové povinnosti, dosud **odmítá odpovědět**.

Dokumenty, které má redakce k dispozici, Turek formálně uzavíral jako **smlouvy kupní** nebo **smlouvy o zápůjčce**. Z právního hlediska však jejich obsah odpovídá spíše **smlouvám o dílo** – tedy vztahům mezi objednatelem a zhotovitelem. Z ekonomického hlediska tyto „zápůjčky“ pravděpodobně sloužily jako **maskované financování zakázek**, kde se peníze převáděly v hotovosti bez daňového přiznání.  
Texty smluv popisují stejný typ činnosti, jaký Turek prezentuje jako svou podnikatelskou dráhu: **renovace a dovoz historických vozů, práce na zakázku, opravy a servis**.

Turek tedy popisuje své podnikání s přibližně **osmiletým předstihem** vůči době, kdy se vůbec poprvé objevil jako statutární zástupce jakékoliv společnosti. Pokud tehdy skutečně prováděl renovace a obchodoval s automobily, musel tak činit **jako fyzická osoba – podnikatel**.  
Jenže i tento scénář naráží na zásadní problém: podle živnostenského rejstříku měl Turek **živnost pozastavenou** a **neexistuje záznam o registraci k DPH**, která by byla při uváděných obratech (řádově v milionech korun) **povinná**.

Příjmy, které Turkovy firmy uvádějí o mnoho let později, navíc tomuto příběhu neodpovídají.  
Podle výkazů uložených ve **Sbírce listin** měly společnosti **Art of Performance** a **Transgas** v letech 2022–2024 **zanedbatelné příjmy**, přestože jejich majitel v majetkovém přiznání pro Evropský parlament uvedl, že si z nich vyplácel **125 tisíc korun měsíčně z každé**.  
To znamená, že skutečné podnikání, o kterém Turek píše, probíhalo mimo rámec jeho pozdějších firem – a podle dostupných dokumentů **také mimo rámec zákona**.

### 📅 Časová osa: Studium, podnikání a firmy

| Rok | Událost |
|------|---------|
| **cca 2008–12** | Studium na Vysoké škole aplikovaného práva (VŠAP) – dle jeho výpovědi „v době, kdy se měnil občanský zákoník“. |
| **2008–10** | Podle své knihy začíná obchodovat s Jaguary, dělat automechanika a vydělávat na zakázkách. |
| **2014** | V platnosti zákon stanovující hranici 1 000 000 Kč pro registraci k DPH. |
| **2016** | Založení společností Art of Performance s.r.o. a Zapper-Club s.r.o. |
| **2017** | Založení Transgas s.r.o. |
| **2018** | Vyúčtování „zápůjčky“ ve výši 3 355 599 Kč za renovace vozidel. |
| **2022–24** | Turkovy firmy vykazují minimální příjmy, přesto z nich podle prvního prohlášení pro Evropský parlament čerpá vysoké měsíční odměny. |
| **2024–25** | Podle aktualizovaného prohlášení pro Evropský parlament Turek pobírá 250 tisíc měsíčně jako konzultant v oblasti automobilového průmyslu. |


Z uvedené chronologie je patrné, že **časové linie Turkových výpovědí a úředních záznamů se zásadně rozcházejí**.  
Podnikání, o kterém mluví, probíhalo v době, kdy k němu neměl ani legální rámec, ani firmy, ani registraci plátce DPH.  
Přesto v této době přijímal od klientů **milionové částky** a prováděl práce, které by podle zákona **spadaly do režimu podnikání**.

<iframe
  src="https://flo.uri.sh/visualisation/25875566/embed"
  title="Interactive or visual content"
  className="flourish-embed-iframe"
  frameBorder="0"
  scrolling="no"
  width="100%"
  height="750px"
></iframe>

