Jsem datová novinářka. Vždycky mě bavily jazyky, ale také matematika a přírodní vědy. Nebudete tomu
věřit, ale maturovala jsem na gymplu z češtiny, angličtiny, biologie a chemie. Zajímá mě mediální
gramotnost, data – jejich získávání, zpracování, vizualizace, interpretace, plus vzdělávání a technologie,
které s tím vším dost souvisejí. A asi tak milion dalších věcí.

Studovala jsem na Filosofické fakultě Univerzity Karlovy, na Kalifornské univerzitě v San Diegu a taky na
Literární akademii Josefa Škvoreckého. Výměnný pobyt Erasmus jsem prožila na Bangor University ve
Walesu. A právě tady jsem před více než deseti lety objevila obor, který se jmenuje datová žurnalistika, a
věděla, že přesně tohle chci dělat. Nyní dokončuji studium informačních věd na Masarykově univerzitě.

Věnuji se datové a kontextové žurnalistice a svou profesi chápu jako službu veřejnosti. Vytvořila jsem
stovky vizualizací a analýz, založila jsem web [datovazurnalistika.cz](https://www.datovazurnalistika.cz/), vedla jsem datové projekty v ČTK a
spolupracovala či nadále spolupracuji s významnými českými, slovenskými i světovými médii a
agenturami ([SeznamZpravy.cz](https://www.seznamzpravy.cz/autor/katerina-mahdalova-815), [Aktuality.sk](https://www.aktuality.sk/autor/katerina-mahdalova/), [SME.sk](https://www.sme.sk/aut/5432/michal-skop), Deutsche Presse Agentur, Austria Presse Agentur a
dalšími).

Za svou práci jsem byla nominována na Novinářskou cenu v letech 2015, 2019 a 2024: v kategoriích
Inovativní online žurnalistika a Nejlepší analyticko-investigativní příspěvek. V roce 2021 jsem
[Novinářskou cenu vyhrála](https://osf.cz/2021/06/18/soutez-novinarska-cena-2020-zna-sve-viteze/).

Miluju data a jejich vizualizace, publikování informací v širším kontextu, stále se učím a jen tak se
nevzdávám. Hodně mi rezonuje tohle novinářské motto: Tvrdí-li někdo, že venku prší, a tvrdí-li někdo
jiný, že svítí slunce, novinář/ka nemá slepě citovat oba. Má otevřít okno a ověřit, co se skutečně děje.