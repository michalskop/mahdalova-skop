---
title: "Kriminalita ve středověku: Mapa vražd z doby před sedmi sty lety"
date: "2025-11-25"
author: "Kateřina Mahdalová"
excerpt: "Historická data vědců z Cambridge nám pomáhají pochopit, jak byla vražda ukotvena v rytmu každodenního života. Zmapovali 355 vražd ve třech anglických městech 14. století. Výsledky překvapivě připomínají to, co víme o násilí v dnešních metropolích."
coverImage: "images/murder-of-cain.webp"
filter: ["kontext"]
tags: ["historická data", "mapy","historie", "kriminalita", "středověk", "výzkum"]
promoted: 50
---
Historická data vědců z Cambridge nám pomáhají pochopit, jak byla vražda ukotvena v rytmu každodenního života. Zmapovali 355 vražd ve třech anglických městech 14. století. Výsledky překvapivě připomínají to, co víme o násilí v dnešních metropolích.

## Kde vás před sedmi sty lety nejspíš mohla potkat násilná smrt

Představte si, že procházíte úzkými uličkami středověkého Londýna kolem roku 1320. Je neděle večer, blíží se zákaz vycházení, z hospod se line hluk a smích. Právě v tuto chvíli – a na tomto místě – bylo nejpravděpodobnější, že se stanete svědkem vraždy. Nebo její obětí.

Tým kriminologů z cambridgeské univerzity pod vedením Manuela Eisnera zmapoval v rámci projektu [Medieval Murder Map](http://www.medievalmurdermap.co.uk) 355 případů zabití v Londýně, Yorku a Oxfordu 14. století. Jejich [studie publikovaná v časopise Criminal Law Forum](https://doi.org/10.1007/s10609-025-09512-7) ukazuje, že vzorce středověkého násilí překvapivě připomínají to, co víme o zločinu v dnešních městech. Zdrojem dat jsou koronerské záznamy – nejstarší dokumenty svého druhu na světě, které systematicky zaznamenávaly okolnosti násilných úmrtí včetně místa činu, zbraně, svědků i toho, zda byl pachatel dopaden.

## Westcheap a Thames Street: Dva světy londýnského násilí

Středověké vraždy se neděly náhodně rozptýlené po městě. Koncentrovaly se v několika konkrétních lokalitách – na trzích, hlavních třídách, u mostů a křižovatek. V Londýně, který měl tehdy 60–80 tisíc obyvatel a byl zdaleka největším anglickým městem, autoři identifikovali dva odlišné typy „horkých míst“.

Oblast **Westcheap** byla srdcem obchodu a cechovního života, místem okázalých průvodů i veřejných trestů. Právě zde se odehrávaly konflikty mezi členy mocných cechů – zlatníky, sedláři, krejčími. V listopadu 1325 tu například došlo k [plánované bitce mezi učni zlatníků a sedlářů](https://medievalmurdermap.co.uk/maps/london/man-murdered-in-feud-between-the-saddlers-and-goldsmiths-guilds) přímo u Velkého kříže, nejvýznamnějšího monumentu v centru města. Volba místa nebyla náhodná – šlo o demonstraci síly na co nejviditelnějším místě. Fascinující je [případ kněze Johna Forda](https://medievalmurdermap.co.uk/maps/london/priest-murdered-after-long-standing-dispute/), zavražděného v roce 1336 na Westcheapu na objednávku šlechtičny Ely Fitzpayne. O čtyři roky dříve ji canterburský arcibiskup veřejně pranýřoval za mimomanželské vztahy – a jedním z jejích údajných milenců byl právě Ford. Čtyři spiklenci ho dostihli za bílého dne a jeden mu podřízl hrdlo třicetcentimetrovou dýkou.

Zcela jiný charakter mělo násilí na **Thames Street** podél břehu Temže. Zde se střetávali námořníci, přístavní dělníci a cizí kupci. Pachatelé i oběti patřili k nižším vrstvám, zbraněmi byly často jednoduché užitkové nože. V jednom případě se [dva vlámští námořníci u přístaviště s vlnou navzájem pobodali](https://medievalmurdermap.co.uk/maps/london/fatal-spat-between-flemish-wool-merchants) kvůli sporu, jehož podstatu záznam neuvádí.

## Oxfordská anomálie: Proč univerzitní město vedlo v počtu mrtvých

Zatímco Londýn a York vykazovaly míru vražd kolem 20–30 na 100 000 obyvatel, Oxford dosahoval astronomických 90–110. Pro srovnání: dnešní Anglie má míru 0,6–1,6. Důvodem byla univerzita. Přesněji řečeno studenti – mladí muži ve věku 14–21 let, daleko od domova a rodinné kontroly, vyzbrojení noži a meči, sdružení do znepřátelených „národů“. Seveřané (ze Skotska a severní Anglie) a Jižané (z jižní Anglie, Walesu a Irska) žili v kolejích, které přijímaly jen příslušníky jedné skupiny. K tomu přidejte chronický konflikt mezi městem a univerzitou, která požívala právních privilegií chránících její členy před světským soudem.

V únoru 1303 šel student William de Roule z biskupství Durham v noci po School Street. Když míjel skupinu velšských studentů, [rozpoutala se rvačka](https://medievalmurdermap.co.uk/maps/oxford/a-gang-of-scholars-kill-a-fellow-scholar-in-school-street) – živená animozitou mezi Seveřany a Jižany. William se pokusil pomoci přátelům a byl ubit k smrti. V létě 1319 vyšel student Luke de Horton v noci z koleje, aby se vymočil, a [ocitl se uprostřed bitky mezi frakcemi](https://medievalmurdermap.co.uk/maps/oxford/luke-de-horton-is-mistakenly-stabbed-when-urinating-in-cat-street). Zemřel na záměnu. Ještě brutálnější byl [případ Philippa Porta](https://medievalmurdermap.co.uk/maps/oxford/five-scholars-conspire-to-assassinate-a-fellow-from-cambridge/), kterého pět studentů zavraždilo u Východní brány – jeho mozek byl rozstříknut po dlažbě, obličej rozříznut až k zubům a pravá ruka useknuta a položena vedle těla. Podle poroty šlo o plánovanou pomstu zinscenovanou správcem jedné z kolejí.

## Neděle večer: Nejnebezpečnější čas v týdnu

Data z koronerských záznamů odhalují překvapivě moderní vzorce. Vraždy byly vzácné ráno a v poledne, začínaly narůstat kolem západu slunce a vrcholily večer kolem zákazu vycházení. Nejnebezpečnějším dnem byla neděle – den odpočinku, kdy se chodilo do kostela a pak do hospody. Více než 90 % obětí i pachatelů tvořili muži. Nejčastějšími zbraněmi byly nože různých typů – od krátkých univerzálních čepelí zvaných „thwytel“ přes bojové dýky až po meče. V Oxfordu se častěji než jinde objevovaly kuše, což podle autorů odráží vyšší status tamních studentů, z nichž mnozí pocházeli z rytířských rodin.

Výmluvná je statistika zatčení: v Oxfordu skončilo za mřížemi jen 17 % pachatelů, v Yorku 20 % a v Londýně 31 %. Univerzitní privilegia vytvářela klima beztrestnosti – a vysoká míra beztrestnosti koreluje s vysokou mírou násilí stejně dnes jako před sedmi sty lety.

## Co nás to učí o dnešku

Projekt Medieval Murder Map není jen historickou kuriozitou. Ukazuje, že „horká místa“ zločinu existovala dávno před tím, než jsme je začali mapovat pomocí počítačů a statistických metod. Zároveň ale autoři upozorňují na důležitý rozdíl oproti dnešku: středověké vraždy se nekoncentrovaly v chudých čtvrtích. Naopak – bohatší a centrálnější oblasti byly nebezpečnější. Násilí přitahovaly místa, kde se setkávalo hodně lidí, kde se obchodovalo, pilo a kde bylo co ztratit – čest, reputaci, tvář.

Pokles vražd v moderní době tak možná nesouvisí jen s proměnou lidské povahy, jak tvrdil sociolog Norbert Elias ve své teorii civilizačního procesu. Svou roli mohla sehrát i regulace veřejného prostoru – od licencování hospod přes zákazy nošení zbraní po vytvoření profesionální policie. Interaktivní mapy všech tří měst jsou dostupné na webu [medievalmurdermap.co.uk](http://www.medievalmurdermap.co.uk), kde si lze proklikat jednotlivé případy včetně dobových detailů o zbraních, obětech i pachatelích.
