---
title: "Europoslanci: Kdo hlasuje pro-rusky a kdo k Rusku kriticky"
date: "2024-12-23"
author: "Mahdalová & Škop"
excerpt: "Většina silně pro-rusky hlasujících europoslanců je jen ze 3 zemí: Německa, Slovenska a Česka."
coverImage: "images/main.webp"
filter: ["analýza"]
tags: ["Europarlament", "Česko", "Slovensko", "Německo", "zahraničí", "hlasování", "europoslanci", "Rusko", "Ukrajina"]
promoted: 20
---
_Většina silně pro-rusky hlasujících europoslanců je jen ze 3 zemí: **Německa, Slovenska a Česka**._

Ve čtvrtek 19. 12. 2024 proběhlo v Europarlamentu poslední letošní hlasování týkající se Ruska - hlasování o **rezoluci kritizující ruskou okupaci Krymu**. Naprostá většina (446) přítomných poslanců hlasovala pro tuto rezoluci. Celkem 25 hlasovalo proti: mezi nimi Dostál ze Stačilo (jeho kolegyně Konečná se nezúčastnila), David z SPD a slovenští poslanci ze SMERu a Republiky.

## Česko 🇨🇿

Celkem jsme za letošní rok našli 9 konečných hlasování týkajících se Ruska (a jeho satelitu Běloruska, viz přehled níže). Několik se týkalo ruské okupace Ukrajiny a podpory její obrany, další se týkala ruských útoků na demokratické volby v jiných zemích (Gruzie, Moldavsko). Přehled, jak v těchto 9 hlasováních rozhodovali čeští europoslanci, **kriticky vůči Rusku** a **pro-rusky**.

<iframe src='https://flo.uri.sh/visualisation/20895324/embed' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>

## Slovensko 🇸🇰

Slovenský premiér Fico (SMER) o víkendu navštívil Moskvu a teprve jako třetí ministerský předseda z EU (po premiérech Rakouska a Maďarska) se od začátku ruské invaze na Ukrajinu v roce 2022 setkal s ruským prezidentem Putinem.

"Jeho" evropští poslanci a poslankyně ze strany SMER také soustavně hlasují "proti" v hlasováních kritických vůči Rusku. Spolu s nimi hlasují "proti" i poslanci zvolení za Republiku a často i poslanec Ondruš za stranu HLAS slovenského prezidenta Pellegriniho.

<iframe src='https://flo.uri.sh/visualisation/20895324/embed' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>

## Celý Europarlament 🇪🇺

V Evropském parlamentu hrají klíčovou roli **politické skupiny neboli frakce**. Tyto skupiny umožňují poslancům a poslankyním spolupracovat, není v silách jednotlivých poslanců obsáhnout všechna projednávaná témata. Aktuálně v parlamentu působí osm hlavních frakcí.

Analýza hlasování potvrzuje, jak zásadní jsou tyto politické frakce. I když primárně nehodnotíme přímo příslušnost jednotlivých poslanců ke skupinám, jejich hlasování to obvykle jasně odhalí.

V grafu, který shrnuje výsledky hlasování, každý bod představuje jednoho poslance nebo poslankyni. **Čím podobněji dva poslanci hlasují, tím jsou v grafu u sebe blíže**. Většina bodů se seskupí do shluků odpovídajících jednotlivým frakcím, protože **členové téže frakce hlasují zpravidla podobně**.

<iframe src='https://flo.uri.sh/visualisation/20847121/embed' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>

```box
## Jak se počítají hlasovací koalice

Analýza všech zaznamenaných jmenných hlasování za končící volební období 2019–2024 je zpracována na základě dat z Evropského parlamentu. Využívá se statistická metoda vážená analýza hlavních komponent. Každý bod v grafu představuje jednoho europoslance nebo europoslankyni. Vzdálenost dvou bodů odpovídá tomu, jak často hlasovali společně. Kdyby dva europoslanci hlasovali vždy stejně, byli by v grafu na stejném místě. Čím dál od sebe jsou, tím častěji hlasovali právě opačně. Grafické znázornění odhaluje nejen jasné hlasovací bloky, ale i jemné rozdíly mezi jednotlivými poslanci.

Metoda je vážená, tedy upravená tak, aby vynikly rozdíly mezi europoslanci. Větší váha se přikládá hlasováním, při nichž byl parlament více rozdělen a účastnilo se ho více europoslanců. Vůbec největší vliv na rozmístění europoslanců by mělo hlasování, které by skončilo jen o jeden hlas, nejmenší pak jednomyslná rozhodnutí. Těm se nejčastěji blíží různá procedurální či formální hlasování.
```

Hlasování ohledně Ruska odpovídají celkovému rozdělení Europarlamentu:

* **Vůči Rusku kriticky**: Skupiny **Křesťansko-demokratická, Sociálně-demokratická, Konzervativní, liberální Renew a Zelených** hlasují naprostou většinou kriticky.
* **Vůči Rusku nevyhraněné**: Skupiny **Levice** a **Patriotů**.
* **Pro-rusky**: Skupina **Suverenistů** a **většina nezařazených poslanců** hlasují spíše pro-rusky.

<iframe src='https://flo.uri.sh/visualisation/21182142/embed' title='Interactive or visual content' className='flourish-embed-iframe' frameBorder='0' scrolling='no' width='100%' height='600px'></iframe>


## Přehled europoslanců 🇪🇺

296 europoslanců hlasovalo vždy (9x) nebo skoro vždy (8x) v těchto vybraných hlasováních kriticky k Rusku. Naopak jenom 17 europoslanců z celkového počtu 720 hlasovalo pro-rusky ve všech (9x) nebo skoro všech (8x) případech.

Z těch to 17 europoslanců je 5 z nich z Německa (Německo má celkem 96 europoslanců), 4 ze Slovenska (z 15 slovenských europoslanců) a 3 z Česka (z 21 českých europoslanců). Např. maďarští europoslanci ze strany Fidesz premiéra Orbána se většinou v těchto hlasováních zdrželi nebo se hlasování vůbec nezúčastnili.

### Europoslanci hlasující vždy nebo skoro vždy pro-rusky

| europoslanec/kyně | země | strana | evropská skupina |
|-------------------|------|---------|------------------|
| Konečná | 🇨🇿 Česko | Stačilo/KSČM | Nezařazení |
| Dostál | 🇨🇿 Česko | Stačilo/KSČM | Nezařazení |
| David | 🇨🇿 Česko | SPD | Suverenisté |
| Kaliňák | 🇸🇰 Slovensko | SMER | Nezařazení |
| Laššáková | 🇸🇰 Slovensko | SMER | Nezařazení |
| Mazurek | 🇸🇰 Slovensko | Republika | Nezařazení |
| Uhrík | 🇸🇰 Slovensko | Republika | Suverenisté |
| De Masi | 🇩🇪 Německo | Aliance Wagenknecht | Nezařazení |
| Firmenich | 🇩🇪 Německo | Aliance Wagenknecht | Nezařazení |
| Geisel | 🇩🇪 Německo | Aliance Wagenknecht | Nezařazení |
| Droese | 🇩🇪 Německo | AfD | Suverenisté |
| Jungbluth | 🇩🇪 Německo | AfD | Suverenisté |
| Braun | 🇵🇱 Polsko | Konfederacja | Nezařazení |
| Borvendég | 🇭🇺 Maďarsko | Mi Hazánk | Suverenisté |
| Volgin | 🇧🇬 Bulharsko | Revival | Suverenisté |
| Oliveira | 🇵🇹 Portugalsko | Partido Comunista | Levice |
| Papadakis | 🇬🇷 Řecko | Communist Party | Nezařazení |

## Přehled zkoumaných hlasování

| Datum hlasování | Téma |
|----------------|------|
| 17. 7. 2024 | Potřeba trvalé podpory EU Ukrajině (konečné hlasování) |
| 19. 9. 2024 | Pokračující finanční a vojenská podpora Ukrajiny ze strany členských států EU (konečné hlasování) |
| 19. 9. 2024 | Vážná situace politických vězňů v Bělorusku (konečné hlasování) |
| 9. 10. 2024 | Krize demokracie a ohrožení demokratického pluralismu v Gruzii (konečné hlasování) |
| 9. 10. 2024 | Posílení odolnosti Moldavska proti ruskému vměšování před nadcházejícími prezidentskými volbami a ústavním referendem o integraci do EU (konečné hlasování) |
| 22. 10. 2024 | Zřízení ukrajinského mechanismu úvěrové spolupráce a poskytování mimořádné makrofinanční pomoci Ukrajině (návrh Komise) |
| 28. 11. 2024 | Posílení podpory EU Ukrajině proti ruské útočné válce a rostoucí vojenská spolupráce mezi Severní Koreou a Ruskem (konečné hlasování) |
| 28. 11. 2024 | Zhoršující se gruzínská demokratická krize po nedávných parlamentních volbách a možné volební podvody (konečné hlasování) |
| 19. 12. 2024 | 11. rok okupace Autonomní republiky Krym a města Sevastopol Ruskou federací a zhoršující se situace v oblasti lidských práv na okupovaném Krymu, zejména případy Iryny Danylovyč, Tofika Abdulhazijeva a Ameta Sulejmanova (konečné hlasování) |