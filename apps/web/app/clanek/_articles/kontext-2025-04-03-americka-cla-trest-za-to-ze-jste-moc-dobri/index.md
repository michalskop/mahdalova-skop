---
title: "Americká cla: Trest za to, že jste moc dobří"
date: "2025-04-03"
author: "Mahdalová & Škop"
excerpt: "Prezident Trump představil nová cla na dovoz do USA — třeba 20 % na zboží z EU. Říká jim „reciproční“, ale ve skutečnosti jsou to cla z obchodního schodku."
coverImage: "images/trump_clown.webp"
filter: ["kontext"]
tags: ["USA", "Trump", "EU", "cla"]
promoted: 80
---

Prezident Trump představil [nová cla na dovoz do USA](https://www.whitehouse.gov/presidential-actions/2025/04/regulating-imports-with-a-reciprocal-tariff-to-rectify-trade-practices-that-contribute-to-large-and-persistent-annual-united-states-goods-trade-deficits/) — třeba 20 % na zboží z EU. Říká jim **„reciproční“**, ale ve skutečnosti to nejsou žádná reciproční cla. Jsou to **„50% cla z obchodního schodku“**, vypočtená jednoduše:

**Trumpovo clo = (obchodní deficit USA s danou zemí ÷ dovoz z té země) ÷ 2**

## Důvody podle Trumpa:
- **Obchodní nerovnováha**: USA čelí dlouhodobým obchodním deficitům, prý protože jejich vývoz je zatížen vyššími cly a překážkami než dovoz.  
- **Obnova domácí výroby**: Dlouhodobé deficity prý přispěly k úpadku amerického průmyslu.  
- **Národní bezpečnost**: Závislost na dodávkách ze zahraničí ohrožuje obranu USA.

Ale ten první důvod — že USA trpí kvůli neférovým podmínkám — moc nesedí. Problém není v tom, že ostatní země „podvádějí“. Jen prostě vyrábějí levněji, chytřeji nebo lépe.

---

## Trumpova logika?

> „Pokud od vás kupujeme hodně, ale vy od nás málo — zaplatíte clo.“

A proto vznikla překvapivá celně-matematická tabulka:

- **Čína**: 34 % (údajně reakce na 67% čínská cla)  
- **EU**: 20 % (údajně kvůli 39% evropským clům)  
- **Vietnam**: 46 % (údajně kvůli 91% vietnamským clům)  
- **Japonsko**: 24 % (údajně kvůli 46% japonským clům)

Ve skutečnosti tato čísla **nevyjadřují cizí cla proti USA** — ale jen **poměr amerického obchodního schodku k dovozu z dané země**.

Například 39 % u EU neznamená, že EU má na americké zboží 39% cla. Znamená to, že USA mají s EU deficit ve výši 39 % importu.

Vietnam? Tam je „Trumpův poměr“ skoro 90 %. Ne kvůli clům. Ale protože Vietnam dováží z USA málo — a vyváží hodně.

---

## Hlavní obchodní partneři USA

| Země          | Obchodní deficit (mld. USD) | Import do USA (mld. USD) | „Clo na americké zboží“ (Trump) | Nová cla (½) | Deficit/Import |
|---------------|------------------------------|---------------------------|----------------------------------|--------------|----------------|
| Čína          | 270                          | 401                       | 67 %                            | 34 %         | 67 %           |
| EU            | 214                          | 555                       | 39 %                            | 20 %         | 38 %           |
| Vietnam       | 113                          | 125                       | 90 %                            | 46 %         | 91 %           |
| Tchaj-wan     | 67                           | 106                       | 64 %                            | 32 %         | 63 %           |
| Japonsko      | 63                           | 136                       | 46 %                            | 24 %         | 46 %           |
| Jižní Korea   | 60                           | 121                       | 50 %                            | 25 %         | 50 %           |
| Indie         | 42                           | 80                        | 52 %                            | 26 %         | 52 %           |
| Thajsko       | 42                           | 58                        | 72 %                            | 36 %         | 72 %           |
| Švýcarsko     | 26                           | 49                        | 61 %                            | 31 %         | 52 %           |
| Malajsie      | 22                           | 48                        | 47 %                            | 32 %         | 46 %           |

> Menší rozdíly mezi naším výpočtem a „cly na americké zboží“ dle Trumpa mohou být způsobeny odlišnými zdroji dat.

```box

## Dále k tématu:

- [Číslo dne: 20 milionů dolarů (nestačilo)](https://www.mahdalova-skop.cz/clanek/cislo-dne-2025-04-02-soudkyne-porazila-muska)  
- [V Kanadě se vzedmula liberální vlna](https://www.mahdalova-skop.cz/clanek/cislo-dne-2025-03-03-v-kanade-se-vzedmula-liberalni-vlna)  
- [Timothy Snyder: Samozřejmě, že je to puč](https://www.mahdalova-skop.cz/clanek/komentar-2025-02-05-snyder-samozrejme-ze-je-to-puc)

```